རླུང་ཁའི་རི་ཁྱིམ།
[དབྱིན་ཇི]ཨའེ་མི་ལེ་པུ་རོན་ཐེ་ཡིས་བརྩམས།


ལེའུ་དང་པོ།

སྤྱི་ལོ1880ལོར། ང་ནི་རང་གིས་གསར་དུ་གླས་པའི་གཞིས་ཀ་དེའི་ཁང་བདག་ལ་
འཕྲད་པར་ཕྱིན་ནས་ཕྱིར་སླེབས་མ་ཐག་ཡིན། རྗེས་ཕྱོགས་ཁེར་རྐྱང་གི་ཁྱིམ་མཚེས་དེ་
དང་ངེད་གཉིས་ཀའི་བར་ལ་དོན་དག་མང་པོ་ཡོད་ངེས་རེད་སྙམ་བྱུང་། ས་ཆ་འདི་ནི་ངོ་མ་
མཛེས་སྡུག་གི་གྲོང་གསེབ་ཅིག་མ་རེད་དམ།
ངས་དབྱིན་ཇིའི་རྒྱལ་ཁམས་ཡོངས་ནས་འདི་འདྲའི་འདུ་འཛི་དང་རིང་དུ་གྱེས་པའི་
དབེན་ལུང་གཞན་ཞིག་རྙེད་ཐུབ་པར་མི་འདོད། ཇི་འདྲའི་ཟང་ཟིང་ལ་སུན་པའི་བྱ་བྲལ་
བའི་དག་ཞིང་ཞིག་རེད་ཨང་། ཏག་ཏག་སྟོང་འཇགས་ཀྱི་ཡུལ་ཁམས་འདི་ང་དང་ཧེ་ཟི་
ཁི་ལེ་ཧྥུ་ལྟ་བུས་མཉམ་དུ་ལོངས་སྤྱོད་བྱས་ན་ཇི་འདྲའི་འཚམ་པོ་འདུག་ཨང་། དེ་ལྟར་
དྲན་པའི་མོད་ལ་གློ་བུར་དུ་ཁོར་སྙིང་ཉེ་བའི་ཚོར་བ་ཞིག་སྐྱེས་བྱུང་། འོན་ཀྱང་ང་རྟར་
ཞོན་ནས་ཕར་འཚམ་འདྲིར་འགྲོ་དུས། ཁོས་སྨིན་མའི་འོག་གི་མིག་ཟུང་ནག་པོ་ཁོག་ཏུ་
བསྐུངས་ཏེ་དོགས་ཟོན་ངང་ཚུར་བལྟས་ཏེ་བསྡད་བྱུང་ལ། ངས་རང་གི་རུས་མིང་ངོ་སྤྲོད་
བྱས་པ་ན། ཁོས་ཁ་ཡ་བྱེད་མི་འདོད་པའི་ཉམས་དང་བཅས་ལག་ཟུང་སྟོད་གོས་ཀྱི་ཁུག་
མའི་ནང་ཤུགས་ཀྱིས་བརྫངས་སོང་།
“སྐུ་ཞབས་ཧེ་ཟི་ཁི་ལེ་ཧྥུ་ཡིན་ནམ།” ངས་དེ་ལྟར་དྲིས།
ཁོས་མགོ་བོ་ལྡེམ་ཙམ་བྱས།
“སྐུ་ཞབས་ལགས། ང་ནི་ལོ་ཁི་ཝོ་དི་ཡིན། ཁྱོད་ཀྱི་གཞིས་ཀ་གླ་མཁན་མགྲོན་པོ་
གསར་བ་དེ་ཡིན། འདིར་ཐོན་མ་ཐག་ཁྱོད་ལ་འཚམ་འདྲིར་ཡོང་བ་ཡིན། ངས་འཇོལ་མོ་
གཞིས་ཀ་གླ་འདོད་པའི་རེ་ཞུ་ཡང་ཡང་བྱས་པ་དེས། ཁྱོད་ལ་འོ་བརྒྱལ་བཟོས་མེད་པར་
སྨོན། གོ་ཐོས་ལྟར་ན་ཁ་སང་ཁྱོད་ཀྱིས།”
“འཇོལ་མོ་གཞིས་ཀ་ནི་ངའི་ཁང་ས་ཡིན། སྐུ་ཞབས།” ཁོས་ངའི་ཚིག་མཚམས་
བཅད་ཅིང་གདོང་ཕར་གཡོལ་ཙམ་བྱས་ཏེ། “གལ་ཏེ་ངས་བཀག་འགོག་བྱེད་ཐུབ་པ་ཞིག་
ཡིན་ཚེ། མི་སུ་ལ་ཡང་ཚུར་དཀའ་ཉོག་བཟོ་རུ་འཇུག་མི་སྲིད། ནང་ལ་ཤོག”
“ནང་ལ་ཤོག” ཅེས་པའི་ཚིག་དེ་ཞེ་སྡང་གིས་སྨྲས་བྱུང་ལ། སྐད་གདངས་ལ་ཉན་
ན “ཕ་རོ་ཟོ” ཞེས་སྡིགས་པ་དང་ཆ་འདྲ་བར་སྣང་། ཐ་ན་ཁོས་སྒལ་བ་བསྙེས་ཡོད་པའི་
ཤིང་རའི་སྒོ་ཆེན་ཡང་ཁ་ཚིག་དེ་དང་བསྡོངས་ནས་ཕར་ཕྱེ་མ་སོང་། ཏག་ཏག་སྣང་ཚུལ་
དེས་ང་ལ་མགྲོན་འབོད་འདི་ཅིས་ཀྱང་དང་ལེན་བྱེད་དགོས་འདུག་སྙམ་པའི་བློ་ཞིག་
འཁོར་དུ་བཅུག་ཅིང་། མིག་མདུན་གྱི་མི་དེར་སྤྲོ་བ་ཇེ་ཆེར་གྱུར། མ་གཞི་ཁོ་ནི་ང་ལས་
ཀྱང་ལྡབ་འགྱུར་གྱིས་གཤིས་གྱོང་ཞིག་ཡིན་ཚོད་འདུག མཐར་ངའི་རྟ་ཕོའི་བྲང་ཁ་ཤིང་
རར་ཐུག་ལ་ཉེ་དུས། ཁོས་ད་གཟོད་ལག་པ་བསྲིངས་ནས་སྒོ་རའི་མདུད་ཐག་བཀྲོལ་ཞིང་།
ངོ་མདོག་ནག་རོག་གེར་ང་ཁྲིད་ནས་རྡོ་ལམ་དེད་དེ་ཕྱིན།
ལྷས་རའི་ནང་ཐོན་པ་ན་སྐད་གསང་མཐོན་པོས། “ཅོ་སེ་ཧྥུ། སྐུ་ཞབས་ལོ་ཁི་ཝོ་དི་ཡི་
རྟ་འདི་ཕར་ཁྲིད། དེ་ནས་ཆང་རག་ཉུང་ཙམ་ཁྱེར་ཤོག” ཟེར། ཧ་ལམ་ཁོ་ཚང་ལ་གཞིས་
གཡོག་མི་གཅིག་མ་གཏོགས་མེད་པ་ཡིན་ནམ། ལས་འགན་གཉིས་མི་གཅིག་ལ་སྐུལ་བའི་
བཀའ་བརྡ་དེ་ཐོས་པས་ངའི་ཡིད་ལ་དེ་ལྟར་དྲན། རྡོ་གཅལ་གྱི་བར་གསེང་དག་ཏུ་རྩྭ་ལྡུམ་
གྱིས་ཁེངས་འདུག་པར་ལྟོས་དང་། ཁོ་ཚང་ལ་ཧ་ལམ་སྒོ་ཕྱུགས་མ་གཏོགས་ར་སྐོར་གཙང་
དག་བྱེད་མཁན་གཞན་པ་མེད་ཚོད་རེད།
ཅོ་སེ་ཧྥུ་ནི་ལོ་ན་ཅུང་ཟད་བགྲེས་པའི་མི་ཞིག་ཡིན་པ་འདྲ། མ་རེད། རྒས་འཁོགས་
ཤིག་རེད། གཟུགས་སྟོབས་ཉམས་མེད་པ་མ་གཏོགས་ལོ་ན་ཤིན་ཏུ་མཐོ་ཡང་སྲིད།
“སྐྱབས་མགོན་གྱིས་ཐུགས་རྗེས་གཟིགས་རོགས།” ཁོས་ངའི་རྟ་ཁ་ཕར་ལེན་དུས་
ཧ་ཅང་མ་རངས་པའི་ཉམས་ཀྱིས་ཤབ་ཤུབ་ཅིག་སྨྲས་ཤིང༌། ཁོང་ཁྲོའི་མིག་གིས་ང་ལ་ཕུར་
ཚུགས་སུ་བལྟས་ཡོང་། ངའི་སེམས་སུ་སྐྱབས་མགོན་གྱིས་ཐུགས་རྗེས་གཟིགས་ཏེ་ཁོའི་
ཉིན་གུང་གི་ཁ་ཟས་འཇུ་རོགས་བྱེད་དགོས་པ་མིན་ན། དད་པའི་གསོལ་འདེབས་དེ་ནི་
བོས་མགྲོན་པོ་བདག་དང་འབྲེལ་བ་མེད་ངེས་རེད་སྙམ།
རླུང་ཁའི་རི་ཁྱིམ་ནི་སྐུ་ཞབས་ཧེ་ཟི་ཁི་ལེ་ཧྥུ་ཡི་སྡོད་གནས་ཀྱི་མིང་རེད། རླུང་ཁ་
ཞེས་པའི་ཐ་སྙད་ལ་བསྟན་དོན་དམིགས་བསལ་བ་ཞིག་ཡོད། དེས་གནས་འདིར་ཆར་རླུང་
གི་རྒྱུ་བ་རྩུབ་ཅིང་སྐྱི་བསེར་རླུང་གི་འུར་སྒྲ་ཆེ་བ་མཚོན། དོན་ངོ་མ་ཡང་ས་འདི་རུ་ནམ་
རྒྱུན་དྭངས་གཙང་འཁྱག་བསིལ་གྱི་མཁའ་རླུང་མོད་པོ་ཡོད་ངེས་ཏེ། ཁང་པའི་ལོགས་
ཤིག་ཏུ་གཞོགས་གཅིག་ལ་རྨང་ནས་ཡོན་པའི་གསོམ་ཤིང་དམའ་མོ་ཁ་ཤས་དང་། སྐམ་
ཞིང་ཕྲ་བའི་གླ་ཚེར་ཕྲེང་བསྟར་བསྒྲིགས་པ་ཐམས་ཅད་ཀྱི་ཡལ་ག་ཡང་ཕྱོགས་གཅིག་
ཁོ་ནར་བརྐྱངས་འདུག་པ་ནི་ཉི་འོད་སློང་མོ་བྱེད་པ་དང་འདྲ་ལ། དེ་ལས་ས་འདིའི་བྱང་
རླུང་དྲག་ཏུ་གཡུགས་པའི་ཟིལ་ཤུགས་ངང་གིས་ཚོར་ཡོང་། སྟབས་ལེགས་པ་ཞིག་ལ་སྔ་
རབས་ཤེས་རྒྱ་ཅན་གྱི་བཟོ་བཀོད་པས་སྡོད་ཁང་འདི་བརྩིགས་པ་སྲ་བརྟན་ཡིན་ལ། དོག་
ཅིང་ཆུང་བའི་སྒེའུ་ཁུང་རྣམས་ནང་དུ་བསྐུམས་ཏེ་ཇུས་འགོད་བྱས་པར་མ་ཟད། གྱང་སྣ་
སོགས་སུ་རླུང་འགོག་རྡོ་ལེབ་དུ་མ་ཕྱི་རུ་འབུར་བར་བྱས་འདུག སྒོ་ཐེམ་ནང་དུ་མ་འཛུལ་
སྔོན་ལ་ངས་གོམ་མཚམས་བཞག་སྟེ་ཁང་པའི་མདུན་ངོས་ཀྱི་ཡ་མཚར་བའི་རྡོ་བརྐོས་རི་
མོ་དེ་ཚོར་ཞིབ་ལྟ་ཞིག་བྱས། མདུན་སྒོའི་ཉེ་འཁོར་དུ་ཆག་གྲུམ་ཤོར་བའི་གཅན་གཟན་ཡ་
མ་གཟུགས་དང་བྱིས་པ་གཅེར་བུ་རེ་འགའི་བརྐོས་རིས་ལས་གཞན། ཞེས་པའི་ལོ་
ཚིགས་ཤིག་དང་ཧ་རེ་ཏོན་ཨེན་ཧྲབ་ཅེས་པའི་རུས་མིང་ཞིག་ཀྱང་བརྐོས་ཡོད་པ་མཐོང་
བྱུང་། ངས་མ་གཞི་ཁེངས་དྲེགས་གུས་མེད་ཀྱི་སྦྱིན་བདག་དེར་གཞིས་ཁང་འདིའི་ལོ་
རྒྱུས་བསྡུས་པ་རེ་འདྲི་བར་འདོད་མོད། འོན་ཀྱང་ཁོ་སྒོ་འགྲམ་དུ་ཧྲིག་གེར་འགྲེང་འདུག་
པར་བལྟས་ན། ཕལ་ཆེར་ང་ལ “ཡང་མིན་ན་མགྱོགས་པོར་ཁྱིམ་དུ་འཛུལ། དེ་མིན་ན་
མགྱོགས་པོར་ཕྱི་ལ་སོང” ཞེས་སྐུལ་གྱིན་པ་དང་འདྲ་བས། ཁང་པའི་ནང་རོལ་མ་མཐོང་
སྔོན་ནས་ཁོ་ལ་འཚིག་ངཔ་སློང་མི་འདོད་པས་ངས་ཀྱང་ངག་སྒོ་བསྡམས་པ་ཡིན།
ངེད་གཉིས་བར་ཁྱམས་སོགས་ཅི་ཡང་བརྒྱུད་མ་དགོས་པར་ཐད་ཀར་གཞིས་ཁང་
ནང་མར་འབྱོར། ཁོ་ཚོས་དེ་ལ་གཞིས་ཁང་དབུས་མ་ཞེས་འབོད། སྤྱིར་བཏང་གཞིས་ཁང་
དབུས་མ་ཟེར་དུས་ཚོམས་ཆེན་དང་ཐབ་ཚང་སྦྲགས་མ་ཅན་ཞིག་ཡིན་འོས་མོད། རླུང་
ཁའི་རི་ཁྱིམ་དུ་ཧ་ལམ་ཐབ་ཚང་ནི་གྲུ་ཟུར་ཞིག་ཏུ་བཙུར་ཡོད་ཤས་ཆེ། གང་ལྟར་ཁང་
པའི་སྦུག་ཅིག་ནས་ལབ་གླེང་གི་སྐད་སྒྲ་ལྡབ་ལྡིབ་དང་ཟས་སྣོད་ཅ་ལག་སོགས་ཀྱི་ཁྲོག་སྒྲ་
རེ་གྲག་གིན་འདུག་ལ། རྩིག་ཐབ་ཆེན་པོ་དེའི་ནང་དུ་ཟས་རིགས་གཡོས་སྦྱོར་དང་བཙོ་
བསྲེགས་བྱས་པའི་རྗེས་ཤུལ་ཅི་ཡང་མི་སྣང་ཞིང་། གྱང་ངོས་སུ་སླ་ང་སོགས་སྣོད་ཆས་སྣ་
ཚོགས་འོད་ཀྲིག་གེར་བཀལ་བ་ཡང་མཐོང་མ་བྱུང་། འོན་ཀྱང་ཕར་ངོས་དེ་རུ་ཤིང་མོན་ཆ་
རའི་ཆ་སྒམ་ཆེན་པོ་ཞིག་ཡར་བསླངས་པའི་ནང་དུ་ཕྲེང་བསྟར་བསྒྲིགས་པའི་ཟས་སྡེར་
དཀར་པོ་གང་མང་དང་། དངུལ་དེམ་དང་དངུལ་ཕོར་མང་པོ་མཐོན་པོར་བརྩིགས་ཏེ་ཁང་
ཀླད་ལ་ཐུག་འདུག་ཅིང་། དེ་དག་ལས་འཕྲོས་པའི་འོད་མདངས་དང་དྲོད་རླངས་ལྷན་དུ
བསྡོངས་ནས་མིག་དབང་འཕྲོག་པར་བྱེད། ཆ་སྒམ་དེ་ནམ་ཡང་སྒོ་ཕྱེ་ནས་ཡོད་པས་དེའི་
ཕྱི་དབྱིབས་ཧྲིལ་བོ་དང་ནང་གི་ཅ་དངོས་ཐམས་ཅད་གསལ་ལེར་མིག་ལ་སྣང་ཡོང་། རྩིག་
ཐབ་ཀྱི་ཡང་སྟེང་དུ་མེ་མདའ་རྙིང་གོག་ཁ་ཤས་དང་རྟ་པའི་མེ་མདའ་ཟུང་གཅིག་བཞག་
འདུག་ལ། ཚོན་རྩི་གསལ་བའི་ཇ་ལོའི་སྣོད་ཀྲིན་འགའ་ཞིག་ཐབ་སྟེགས་སྟེང་བསྟར་
ཡོད། དེ་ནི་ཕལ་ཆེར་མཛེས་རྒྱན་ཙམ་ཡིན་ཚོད་རེད། པང་གཅལ་ནི་རྡོ་དཀར་འཇམ་པོས་
བསྒྲིགས་ཤིང་། རྐུབ་སྟེགས་ལ་ཚོན་རྩི་ལྗང་ཁུ་བྱུགས་འདུག དེ་དག་ཀྱང་རྐུབ་སྟེགས་ཐབས་
ཆག་དེའི་རིགས་རེད། ལྗིད་ཅིང་བཙོག་པའི་རྐུབ་སྟེགས་ནག་པོ་གཉིས་གྲིབ་མའི་ནང་ཡིབ་
འདུག ཆ་སྒམ་ཞབས་ཀྱི་ཁུང་བུ་གཞུ་དབྱིབས་ཅན་དེའི་ནང་དུ་ཁྱི་མོ་སེར་སྨུག་ཅིག་ཉལ་
ཡོད་ལ། ཟུག་རྔུ་འབྱིན་པའི་ཁྱི་ཕྲུག་སྐོར་ཞིག་དེའི་མཐའ་རུ་རུབ་ཅིང་། ཁྱི་གཞན་ཁ་ཤས་
ཀྱིས་རང་རང་སར་སྡོད་གནས་རེ་འཚོལ་བར་བྲེལ།
གལ་ཏེ་ཁང་པ་འདིའི་སྦྱིན་བདག་ནི་གདོང་ལ་ཨུ་ཚུགས་ཀྱིས་ཁེངས་ཤིང་། སྒྱིད་པ་
གཉིས་ཀ་སྦོམ་ཞིང་མཁྲེགས་པའི་བྱང་ཕྱོགས་ཀྱི་ཞིང་པ་རྒད་པོ་ཞིག་ཡིན་ཚེ། མ་གཞི་ཁང་པ་
འདི་ལྟ་བུའི་སྒྲིག་བཀོད་དང་ཅ་ལག་སོགས་ཀྱང་འོས་འཚམ་མ་ཡིན་པ་ཅི་ཡང་མེད་དེ།
གལ་ཏེ་ཁྱོད་རང་གུང་ཟས་རྗེས་ཀྱི་དུས་ཚོད་དེའི་ནང་ས་ཆ་འདིར་སླེབས་པ་ཡིན་
ན། རི་ཁུལ་འདིའི་དབྱིན་ལེ་ལྔ་དྲུག་ཙམ་གྱི་ཉེ་འཁོར་གང་སར་མི་དེ་རིགས་མཐོང་ངེས།
ཁོ་ཚོ་རྐུབ་སྟེགས་སྟེང་ལྷོད་པོར་བསྡད་ནས་ལྦུ་བ་འཕྱུར་བའི་གྲོ་ཆང་ཕོར་བ་གང་རེ་ཅོག་
ཙེའི་སྒང་ལ་བཞག་ཡོད་ངེས། ཡིན་ནའང་། ཧེ་ཟི་ཁི་ལེ་ཧྥུ་དང་ཁོའི་སྡོད་གནས་གཉིས་
བར་ཧ་ཅང་ཆ་མི་འགྲིག་པའི་ཉམས་ཁྱད་པར་བ་ཞིག་མངོན་ཡོད། གཟུགས་བྱད་ལ་བལྟས་
ན་ཁོ་ནི་ཤ་མདོག་ཅུང་ནག་པའི་རྒེ་ཕི་སེའི་མི་ཞིག་ཡིན་མོད། གྱོན་གོས་དང་སྤྱོད་ལ
ལས་མི་དྲག་ཅིག་གི་ངང་ཚུལ་འཛིན། བྱེ་བྲག་ཏུ་བཤད་ན་གྲོང་གསེབ་ཁག་ཏུ་ཡོད་པའི་
སྦྱིན་བདག་ལྟ་བུའི་མི་དྲག་དེ་རིགས་དང་མཚུངས། ཁོའི་གྱོན་གོས་དེ་འདྲ་གྲ་འགྲིག་གྲལ་
དག་ཅིག་མིན་རུང་། མིག་ལམ་ལ་མི་མཛེས་པ་ཞིག་ཀྱང་མ་རེད། གཟུགས་གཞི་རིང་
ཞིང་དྲང་བས་རྫིག་ཉམས་དོད་པོ་ཞིག་གདའ། རྒྱུན་པར་གདོང་ལ་སྡུག་མདོག་ཅིག་ཤར་
ཡོད་པས། མི་གཞན་གྱི་སྣང་ངོར་ཅུང་ཟད་སློབ་གསོ་ཡག་པོ་ཐོབ་མ་མྱོང་བའི་མི་ཁེངས་
དྲེག་ཅན་དེ་འདྲ་རེད་སྙམ་པའི་བག་ཆགས་ཤིག་འཇོག་ངེས་མོད། འོན་ཀྱང་ངས་ནི་ཁོར་
བསམ་ཤེས་སྒོམ་ཐུབ་སྟེ། ངེད་གཉིས་ཀར་གཅིག་མཐུན་གྱི་གཤིས་ལུགས་ཤིག་ཡོད་པས་
ཁོ་མ་གཞི་མི་དེ་འདྲ་ཞིག་མིན་པ་ཧ་གོ་ཐུབ། ཕལ་ཆེར་ཁོའི་སྒམ་ཚུགས་དེ་ནི་མི་གཞན་
གྱི་ཚུལ་འཆོས་དང་རྫུ་བག་ལ་སུན་ཞིང་། རྒྱུ་མཚན་མེད་པར་དགའ་མདོག་སྟོན་པའི་མི་
དེ་རིགས་ལ་ཡིད་མུག་པ་ཡིན་ཤས་ཆེ། དོན་ལ་ཁོས་དགའ་སྡུག་ཐམས་ཅད་རང་གི་ཁོག་ཏུ་
སྦེད་ཅིང་། ད་དུང་མི་གཞན་སུ་ཞིག་ཚུར་རང་ལ་དགའ་བ་དང་སྡང་བར་བྱེད་པ་སོགས་ནི་
དགོས་མེད་ཀྱི་བྱ་སྤྱོད་ཅིག་ཏུ་འདོད་པ་ཡིན་ཚོད་རེད། མ་རེད། ད་གོང་དུ་འཕྲོས་བཤད་
མང་དྲགས་སོང་། ངས་ནི་རང་གི་གཤིས་ལུགས་ཁོའི་སྟེང་ལ་བཙན་གྱིས་སྦྱར་བ་ལས་མ་
འདས། སྐུ་ཞབས་ཧེ་ཟི་ཁི་ལེ་ཧྥུ་ཁོ་ལ་རང་གི་རྒྱུ་མཚན་གཞན་ཞིག་ཡོད་ཀྱང་སྲིད། མི་
ཞིག་གིས་ཁོ་དང་གྲོགས་བསྒྲིག་འདོད་དུས་ལག་ཟུང་སྟོད་གོས་ཀྱི་ཁུག་མའི་ནང་ཤུགས་
ཀྱིས་བརྫངས་འགྲོ་བའི་བྱ་སྤྱོད་སྐོར་ལོག་དེ་གོང་སྨྲས་རྒྱུ་མཚན་གང་གིས་ཀྱང་འགྲེལ་
བཤད་རྒྱག་ཐབས་བྲལ་བའི་ཕྱིར།
ཧ་ལམ་ངའི་རང་གཤིས་འདི་ནི་མི་གཞན་སུ་ལ་ཡང་མི་མཐུན་པ་ཞིག་ཡིན་ཤས་ཆེ།
བརྩེ་ལྡན་གྱི་ཨ་མས་ནམ་རྒྱུན་ང་ལ། “ཁྱོད་ལ་བརྩེ་བའི་ཁྱིམ་གཞིས་ཤིག་ཐོབ་དཀའ”
ཟེར། ཏག་ཏག་ད་ལོའི་དབྱར་ཁར། ངས་རང་ལ་དེ་འདྲའི་བསོད་ནམས་མེད་པ་ར་སྤྲོད་
བྱས་ཡོད།
སྐབས་དེར་ཟླ་ངོ་ཧྲིལ་བོ་གཅིག་གི་རིང་ལ། ངས་མཚོ་འགྲམ་ནས་གནམ་གཤིས་ཡག་
པོ་ལོངས་སྤྱོད་བྱས་ཤིང་། སྙིང་དུ་སྡུག་པའི་བུ་མོ་ཞིག་དང་ཡང་འཕྲད། ངའི་མིག་ལམ་དུ་
མོ་ནི་ལྷ་མོ་ངོ་མ་ཞིག་དང་འདྲ། མོས་ང་ལ་ཁ་ཡ་མ་བྱས་སྔོན་དུ་ངས་ཡིད་ལ་དེ་ལྟར་དྲན།
འོན་ཀྱང་རང་སེམས་ཀྱི་འདོད་ཞེན་ཁ་རུ་གཏན་ནས་ཕུད་མ་མྱོང་། གལ་ཏེ་མིག་མདངས་
ཀྱིས་བརྩེ་བ་སྟོན་ཐུབ་པ་ཡིན་ན། བླུན་པོ་ཞིག་ཡིན་རུང་ང་མོ་ལ་རབ་ཏུ་དགའ་བཞིན་
པ་རྟོགས་ངེས། མཇུག་མཐར། མོས་ཀྱང་ང་ལ་ཟུར་མིག་ཅིག་འཕངས་བྱུང་། ངང་ཚུལ་དེ་
ཇི་འདྲའི་ཡིད་དུ་འོང་བ་ཞིག་ཡིན་པ་ངོ་མ་སྨྲ་བརྗོད་ལས་འདས། ངང་ཚུལ་དེ་ཁྱོད་རང་
གིས་རྟོག་བཟོ་བྱོས་དང་ཤེས་ཐུབ་ཀྱང་སྲིད། ཡིན་ནའང་ངས་ཅི་ཞིག་བྱེད་དམ། ངོ་གནོང་
བ་ཞིག་ལ། སྐབས་དེར་ང་ནི་འབུ་སྐྱོགས་ཤིག་དང་འདྲ་བར་འཁྱག་སིབ་སིབ་ངང་ཁོང་དུ་
འཁུམ་སོང་། མོས་ང་ལ་ལྟ་ཐེངས་རེ་རེར། ངའི་སེམས་ཤུགས་ཇེ་གཉོམ་ནས་ཇེ་གཉོམ་དུ་
གྱུར་ཏེ་མཐར་རང་སེམས་སྐྱ་མོ་ཁོང་དུ་ཆུད། སྙིང་རྗེ་བའི་དྭངས་གཙང་གི་བུ་མོ་དེ་མཇུག་
མཐར་མོ་རང་གི་ཐོག་མའི་ཚོར་བར་ཡང་ཐེ་ཚོམ་སྐྱེས་ཤིང་། མོས་དགོད་བྲོ་བའི་རང་རློམ་
ངོ་ཚ་གྱི་གླེན་རྟགས་ཤིག་བསྟན་སོང་སྙམ་སྟེ་ཅི་བྱེད་འདི་བྱེད་མེད་པར་གྱུར་པ་མ་ཟད།
ཞོར་རང་གི་ཨ་མ་ཨུ་ཚུགས་ཀྱིས་འཐེན་ནས་གནས་དེ་དང་ཁ་བྲལ་སོང་།
དེ་འདྲའི་གཤིས་ཀ་སྐོར་ལོག་ཅིག་ཡོད་པའི་དབང་གིས། མི་གཞན་གྱིས་ང་ལ་བརྩེ་
མེད་རྡོ་སེམས་ཅན་ཞེས་འཕྱ་སྨོད་ཀྱང་བྱས་མྱོང་། ཡིན་ནའང་དོན་ལ་དེ་ནི་མ་ཉེས་ཁ་
གཡོགས་ཡིན་པ་ང་རང་ཉིད་ཁོ་ནས་མ་གཏོགས་སུ་ཞིག་གིས་ཤེས་ཨང་།
ང་རྩིག་ཐབ་འགྲམ་གྱི་རྐུབ་སྟེགས་སྟེང་ཙོག་པ་ན། ངའི་ཁང་བདག་ཀྱང་ཁ་གཏད་ཀྱི་
རྐུབ་སྟེགས་སྟེང་བསྡད་བྱུང་། ངེད་གཉིས་ཕན་ཚུན་ལ་རེ་ཞིག་ཁ་བརྡ་མ་བྱུང་བས། ངས་
ལག་པ་བསྲིངས་ཏེ་ཁྱི་མོ་དེར་བྱིལ་བྱིལ་ཞིག་གཏོང་གྲབས་བྱས། སྐབས་དེར་ཁྱི་མོ་དེས་
རང་གི་ཁྱི་ཕྲུག་ཚོ་བསྐྱུར་ནས་སྤྱང་ཀི་ཞིག་དང་འདྲ་བར་འཇབ་ནས་ངའི་བྱིན་པའི་གམ་
དུ་སླེབས་ཡོད་ཅིང་། ཁ་གདངས་མཆེ་གཙིགས་དང་ཁ་ཆུ་འཛར་འཛར་ངང་སོ་འདེབས་
པར་གྲ་སྒྲིག་བྱེད་ཀྱིན་གདའ། ངས་དེའི་ལུས་ལ་བྱིལ་བྱིལ་ཞིག་བྱས་པ་ན། དེས་ཁ་ནས་རྣར་
གཟན་པའི་ཟུག་སྐད་བསྟུད་མར་བསྒྲགས་བྱུང་། “ཁྱོད་ཀྱིས་ཁྱི་དེའི་ཁ་མ་རྩེ་ན་བཟང་།”
ཧེ་ཟི་ཁི་ལེ་ཧྥུ་ཡིས་ཁྱིའི་ཟུག་སྐད་དང་འགྲོགས་ནས་དེ་ལྟར་སྐད་ཅོར་བརྒྱབ་ཅིང་། རྐང་
པས་ས་ལ་ཤུགས་ཀྱིས་ཐེངས་གཅིག་བརྡབས་པ་ན་གདུག་རྩུབ་ཀྱིས་ཁེངས་པའི་ཟུག་སྐད་
དེ་ཞི་བར་བྱས་སོང་། “ཁྱི་འདི་གཅེས་ལང་དུ་བཏང་མེད། ངས་གསོས་ཡོད་པ་འདི་རྣམས་
བྱི་ལ་མིན།" ཁོས་དེ་ལྟར་བཤད་རྗེས་གོམ་སྟབས་ཆེན་པོས་སྒོ་འགྲམ་དུ་སོང་ཞིང་། “ཅོ་
སེ་ཧྥུ།” ཞེས་སྐད་ཤུགས་ཆེན་པོས་བོས་བྱུང་། ཅོ་སེ་ཧྥུ་ཡིས་ཁང་པ་འོག་མའི་སྦུག་ཅིག་
ནས་ཨ་ལན་ལྡབ་ལྡིབ་ཅིག་བཏབ་ན་ཡང་། མགྱོགས་པོར་ཐོག་ཁང་དུ་ཡོང་བའི་གོམ་སྒྲ་
གྲག་མ་བྱུང་། དེ་བས་ཁང་བདག་རང་ཉིད་ཁང་པ་འོག་མའི་ནང་ཁོ་འབོད་དུ་ཕེབས། ཤུལ་
དུ་ང་དང་སྲིན་མོ་ལྟ་བུའི་ཁྱི་མོ་དེ་གཉིས་ཕན་ཚུན་ལ་ཅེར་ནས་སྡོད་དགོས་བྱུང་། ཁྱི་མོ་དེ་
ལས་གཞན་ད་དུང་མགོ་སྤུ་གཟེངས་པའི་སྒོ་ཁྱི་གཞན་གཉིས་ཀྱིས་ཀྱང་ངའི་ལུས་ཀྱི་རྣམ་
འགྱུར་རེ་རེར་ལྟ་རྟོག་བྱེད་ཀྱིན་གདའ། ངས་རེ་ཞིག་མཆེ་གཙིགས་སྡེར་བགྲད་ཅན་དེ་
དག་ལ་ཕོག་ཐུག་བཟོ་མ་འདོད་པར་འཇམ་ཅག་གེར་ཙོག་ནས་བསྡད། ཡིན་ནའང་རླུང་
རྟ་མི་རྒྱུགས་པ་ཞིག་ལ། ངས་དུད་འགྲོ་དེ་ཚོས་ཧ་མི་གོ་སྙམ་སྟེ་ལྐོག་ནས་གདོང་གི་རྣམ་
འགྱུར་སྣ་ཚོགས་ཤིག་བསྟན་པ་ན། རྣམ་འགྱུར་གང་རུང་ཞིག་གིས་ཁྱི་རྒན་མ་དེར་ཁོང་ཁྲོ་
བསླངས་པ་ལོས་ཡིན། དེས་ནི་སྨྱོས་པ་ལྟར་ཐད་ཀར་ངའི་པུས་མགོར་མཆོངས་ཡོང་བས་
ངས་དེ་མུར་ཕྱིར་གཡུགས་ཤིང་། བྲེལ་ཚུབ་ཀྱིས་སྒྲོག་ཙེ་ཞིག་ཚུར་འཐེན་ནས་འགོག་ཅི
ཐུབ་བྱས།
དོན་དག་དེས་ཁྱི་ཚོགས་ཡོངས་ལ་ཁོང་ཁྲོ་བསླངས་བྱུང་། ཆེ་ཆུང་དང་རྒན་གཞོན་མི་
འདྲ་བའི་འདྲེ་སྲིན་སུག་བཞི་མང་པོ་དུག་སྦྲང་ཚང་ནས་བུད་པ་ལྟར་སོ་སོའི་ཉལ་ས་ནས་
ཕྱིར་ཐོན་ཞིང་། ཐུན་མོང་གི་དམིགས་ཡུལ་གཅིག་ལ་ཚུར་རྒོལ་བྱེད་མགོ་བརྩམས། ངའི་
རྐང་པའི་ཕྱི་རྟིང་དང་སྟོད་ལྭའི་འདབས་ཁ་ནི་དེ་ཚོའི་ཚུར་རྒོལ་བྱེད་ཡུལ་གཙོ་བོར་གྱུར།
ངས་མེ་སྐམ་ཞིག་འཕྱར་ཏེ་ཤུགས་ཆེན་པོས་ཁྱི་ཆེ་གྲས་དེ་དག་འགོག་ཞོར། འུ་ཐུག་ཐབས་
ཟད་ངང་ཁྱིམ་འདིའི་ཁྱིམ་མི་ཞིག་རོགས་རམ་བྱེད་དུ་ཡོང་རོགས་ཞེས་སྐད་ཅོར་བརྒྱབ།
འོན་ཀྱང་ཆེས་འཚིག་པ་ཟ་བ་ཞིག་ལ། ཧེ་ཟི་ཁི་ལེ་ཧྥུ་དང་ཁོའི་གཞིས་གཡོག་དེ་
གཉིས་འོག་ཁང་གི་སྐས་ཐེམ་འཛེགས་ཏེ་ཡར་ཡོང་སྐབས་ད་དུང་དལ་ལྷོད་ལྷོད་ཀྱི་ངང་
དུ་གནས་པ་དེ་རེད། རྩིག་ཐབ་ཀྱི་འགྲམ་དུ་མི་ཡི་སྐད་ཅོར་དང་ཁྱི་ཡི་ཟུག་རྔུ་བསྣོལ་མར་
གྲགས་ཤིང་། ཟང་ཟིང་ལང་ལོང་བྱེད་ཀྱིན་ཡོད་ནའང་། ངའི་སྣང་ངོར་མི་དེ་གཉིས་ཀྱིས་
གོམ་ཁ་ཏོག་ཙམ་ཡང་ཇེ་མགྱོགས་སུ་མ་བཏང་། སྟབས་ལེགས་པ་ཞིག་ལ། སྐབས་དེར་ཐབ་
ཚང་ནས་བུད་མེད་སྟོབས་དང་ལྡན་པ་ཞིག་ཕྱི་ལ་ཐོན་བྱུང་། མོའི་མཁུར་ཚོས་ལ་དམར་
མདངས་རྒྱས་ཤིང་སྨད་གཡོགས་རྐེད་པར་དཀྲིས་ཡོད་ལ། དཔུང་རྗེན་ངང་ལག་ཏུ་སླ་ང་
ཞིག་ཐོགས་ནས་མྱུར་དུ་ང་ཚོའི་བར་ལ་འཚངས། མོས་སླ་ང་དེ་མཚོན་ཆའི་དོད་དུ་སྤྱད་
ཅིང་ཁ་ནས་སྐད་སྒྲ་སྣ་ཚོགས་བསྒྲགས་མཐར། སྐད་ཅིག་དེ་ཉིད་ལ་འཁྲུག་རྩོད་ཀྱི་ཆར་
རླུང་དྲག་པོ་དེ་ཞི་བར་བྱས་སོང་། སྦྱིན་བདག་ཡར་སླེབས་དུས་མོ་གཅིག་པུ་དེ་གར་ལུས་
ཡོད་ལ། དབུགས་ཧལ་བའི་ངང་ཚུལ་ནི་རྒྱ་མཚོའི་རྦ་རླབས་འཕྱུར་བ་ལྟར་རེས་མཐོ་རེས་
དམའ་བྱེད།
“ཐན་ལྟས། ཅི་བྱེད་ཀྱིན་ཡོད་དམ།” ཁང་བདག་གིས་དེ་ལྟར་འདྲི་ཞོར་ང་ལ་སྡང་
མིག་ཅིག་བགྲད། ང་ལ་ད་ཐེངས་གུས་མེད་ཐལ་དྲགས་བྱས་པར་མ་ཟད་ད་དུང་སྡང་མིག་
དེ་འདྲ་མྱོང་དགོས་བྱུང་བས་ཁོང་ཁྲོ་གནོན་དཀའ་བར་གྱུར།
“རེད། ངོ་མ་ཐན་ལྟས་རེད།” ངས་ལྡབ་ལྡིབ་ངང་བཤད་རྒྱུར། “ཁོག་ལ་གདོན་འདྲེ་
ཞུགས་པའི་ཕག་རྒོད་སྐོར་ཞིག〕སྨྱོས་པ་ཡིན་ནའང་། ཁྱོད་ཚང་གི་དུད་འགྲོ་འདི་དག་
ལས་བཟང་ངེས། སྐུ་ཞབས། ཁྱོད་ཀྱིས་མགྲོན་པོ་ཆ་མེད་ཅིག་སྟག་རྒོད་དུ་མའི་ཁ་རྩར་
གཡུགས་ན་དེ་ལས་ཀྱང་ཡག་པ་མིན་ནམ།”
“གཞན་གྱིས་ཕར་མ་རེག་ན་དེ་ཚོས་རྙོག་དྲ་བཟོ་མི་སྲིད།”
ཁོས་དེ་ལྟར་ཟེར་ཞོར་ཆང་ཕོར་ངའི་མདུན་ལ་བཞག་ཅིང་། སྒྲོག་ཙེ་དེ་སྔར་གནས་
སུ་དྲུད་སོང་། “སྒོ་ཁྱིས་ཁྱིམ་སྲུང་བ་ནི་རང་འགན་སྒྲུབ་པ་ཙམ་རེད། ཆང་ཞིག་
འཐུངས་དང་།”
“མི་འཐུང་།བཀའ་དྲིན་ཆེ།"
“ཁྱིས་རྨུགས་མེད་དམ།”
“གལ་ཏེ་ང་ལ་ངོ་མ་རྨུགས་ཚར་དུས། ངས་རྨུགས་མཁན་དེར་ནམ་ཡང་ཡལ་མི་
སྲིད་པའི་རྨ་རྟགས་ཤིག་བཏོད་ངེས་ཡིན།”
ཧེ་ཟི་ཁི་ལེ་ཧྥུ་ཡིས་ཁ་གདངས་ཙམ་བྱས་ཏེ་དམ་ཞིང་རེངས་པའི་ངོ་གདོང་ལས་
དགོད་འཛུམ་ཞིག་མངོན་བྱུང་།
“མི་སྐྱོན། མི་སྐྱོན།” ཁོས་བཤད་རྒྱུར། “ཁྱོད་ལ་དངངས་སྐྲག་བསླངས་སོང་། སྐུ་
ཞབས་ལོ་ཁི་ཝོ་དི། ཤོག ཆང་ཞིག་འཐུངས་དང་། ས་འདིར་མགྲོན་པོ་ཧ་ཅང་ཉུང་བས།
དྲང་མོར་བཤད་ན། ང་དང་ངའི་ཁྱི་འདི་ཚོས་མགྲོན་པོར་ཅི་ལྟར་སྣེ་ལེན་བྱེད་ཚུལ་ཡང་
བརྗེད་སོང་། ཁྱོད་རང་སྐུ་ཁམས་བདེ་བར་སྨོན། སྐུ་ཞབས།” ངས་ཀྱང་ལུས་པོ་སྒུར་ནས་
གུས་འདུད་ཅིག་ཞུས་རྗེས་ཆང་ཕོར་བཏེགས་ཏེ་ཕྱིར་སྨོན་ཚིག་ཅིག་ཕུལ། སྐབས་དེར་
ངའི་བློ་ཁ་ཡང་འགྱུར་སོང་། གལ་ཏེ་ང་རང་ད་དུང་ཁྱི་དེ་དག་གི་དོན་དུ་ཁོང་ཁྲོ་ལངས་
བསྡད་ན་དགོད་བྲོ་བའི་གླེན་རྟགས་ཤིག་ཀྱང་མ་རེད་དམ་སྙམ། ཡང་གཅིག་བཤད་ན།
སྐབས་དེར་ངས་ནི་མིག་མདུན་གྱི་མི་འདིར་མུ་མཐུད་དུ་རང་ལ་ཁྲེལ་དགོད་བྱེད་པའི་གོ་
སྐབས་སྟེར་མི་འདོད།
ཁོས་ཀྱང་འདང་ཞིབ་མོ་ཞིག་བརྒྱབ་རྗེས། ཧ་ལམ་དོན་མེད་དུ་ཁང་པ་གླ་མཁན་
ཡག་ཤོས་ཤིག་ལ་ཕོག་ཐུག་བཟོས་ན་ཁེ་ཕན་མེད་འདོད་པ་ལོས་ཡིན། རྣམ་འགྱུར་ཅུང་
ཟད་ཇེ་འཇམ་དུ་བཏང་ཞིང་ཁ་བརྡ་བྱེད་དུས་ཀྱང་སྔོན་མ་ལྟར་སྐད་ཆ་ཐུང་ཞིང་བསྡུས་
དྲགས་པ་དེ་འདྲ་མ་རེད། དེ་མིན་ད་དུང་ཁོས་ང་རང་སྤྲོ་བ་ཡོད་ངེས་རེད་སྙམ་པའི་བརྗོད་
བྱ་ཞིག་ཀྱང་གླེང་བྱུང་། དེ་ནི་ངས་གླ་འདོད་པའི་ཁང་པ་དེའི་ཁྱད་ཆོས་དང་ཡོན་ཏན་ཅི་
རིགས་རེད།
ཁ་བརྡར་ཉན་རྗེས་ངས་ཁོ་ནི་དོན་དག་དེའི་རིགས་ཐད་ཤེས་རྒྱ་ཡོད་པའི་མི་ཞིག་
རེད་སྙམ་བྱུང་། ཕྱིར་ལོག་ཁར་ང་ཐེངས་དེའི་ཡོང་དོན་ལ་ཡིད་ཧ་ཅང་ཚིམ་སོང་བས། རང་
འགུལ་གྱིས་སང་ཉིན་ཡང་མཇལ་འཕྲད་དུ་ཡོང་འདོད་ཅེས་བཤད། ཁོས་ང་ཡང་བསྐྱར་
རང་གི་ཁྱིམ་ལ་ཡོང་དུ་འཇུག་མི་འདོད་པ་ཤིན་ཏུ་མངོན་གསལ་རེད། འོན་ཀྱང་ངས་དེར་
སྣང་དོགས་གང་ཡང་མི་བྱེད། གང་ལྟར་ང་ད་དུང་ཁོ་ཚང་ལ་ཡོང་ངེས་ཡིན།
ངོ་མ་ཡ་མཚན་རེད་ཨང་། བློ་ཡུལ་ལས་འདས་པ་ཞིག་ལ་ཁོ་དང་བསྡུར་ན། ད་ལྟ་ང་
ནི་ཇི་འདྲའི་གྲོགས་པོ་བསྒྲིག་རྒྱུར་དགའ་བའི་མི་ཞིག་ཏུ་གྱུར་འདུག་ཨང་།

ལེའུ་གཉིས་པ།

ཁ་སང་ཕྱི་དྲོ་སྨུག་པ་འཐིབས་སོང་། གནམ་ངོ་རུབ་ཅིང་འཁྱག མ་གཞི་ང་ནི་དཔེ་
ཁང་གི་རྩིག་ཐབ་ཀྱི་གམ་དུ་བསྡད་དེ་ཉིན་ཕྱེད་ཀྱི་དུས་ཚོད་བསྐྱལ་བར་འདོད་པ་ལས།
ཐང་རྒོད་ཀྱི་འདམ་ལམ་རྡོག་པས་བརྫི་བཞིན་རླུང་ཁའི་རི་ཁྱིམ་ལ་འགྲོ་བའི་འཆར་གཞི་
མེད། ཡིན་ནའང་གུང་ཟས་ཟོས་རྗེས། (གསལ་བཤད་ཅིག་བྱ། ངས་སྔོན་ཆད་ཉིན་རེའི་ཟས་ཐུན་
གཙོ་བོ་དུས་ཚོད་བཅུ་གཉིས་པ་ནས་གཅིག་གི་བར་དུ་ཟ་བ་ཡིན་མོད། གཞིས་ཀ་འདིའི་རང་གཤིས་
བརྟན་བརླིང་ཅན་གྱི་ཁྱིམ་འཛིན་ཞལ་ཏ་མ་དེས། ནམ་རྒྱུན་ངའི་རེ་བར་ཁ་ཡ་མི་བྱེད་པར་དུས་ཚོད་
ལྔའི་སྟེང་ད་གཟོད་ཟས་ཐུན་གཙོ་བོ་བཀོད་སྒྲིག་བྱེད། མོ་ནི་ངས་གཞིས་ཀ་འདི་གླ་དུས་ཁང་པ་དང་
མཉམ་དུ་གླས་པ་ཡིན།) ངས་ནི་སྒོ་ཕྱིར་མི་འབུད་པའི་བློ་ཐག་བཅད་དེ་ཐེམ་སྐས་བརྒལ་
ནས་དཔེ་ཁང་དུ་ཕྱིན་པ་ན། དེ་རུ་ཞལ་ཏ་མ་ཞིག་གིས་ཐང་དུ་པུས་བཙུགས་ཤིང་། འགྲམ་
དུ་སྡུད་མ་ཞིག་དང་སོལ་སྣོད་ཅིག་བཞག་སྟེ་ཐབ་ཀའི་ནང་གི་མེ་ལྕེའི་སྒང་ལ་ཐལ་བ་
ལྡུག་བཞིན་འདུག་པས། ཁང་པའི་ནང་ཧྲིལ་བོར་ཐལ་རྡུལ་གྱིས་ཁེངས་པར་བྱས་འདུག
སྣང་ཚུལ་དེ་མཐོང་བས་ང་རང་མགྱོགས་པོར་ཕྱིར་བུད་པ་ཡིན། ངས་དེ་མུར་ཞྭ་མོ་གྱོན་
ཞིང་དབྱིན་ལེ་བཞི་ཡི་ལམ་ཐག་བརྒལ་ཏེ་རླུང་ཁའི་རི་ཁྱིམ་ལ་ཕྱིན། ཧེ་ཟི་ཁི་ལེ་ཧྥུ་ཚང་
གི་ལྡུམ་རའི་སྒོ་ཁར་ཐོན་དུས་མཁའ་དབྱིངས་ནས་ངང་སྒྲོ་ལྟ་བུའི་ཁ་བ་ལེབ་མོ་འབབ་
མགོ་བརྩམས་བྱུང་། ངས་རང་ཉིད་སྔོན་ཏག་ཏག་དེར་ལམ་བར་ནས་ཁ་བ་ཆེན་པོ་ཞིག་ལ་
གཡོལ་ཐུབ་སོང་བ་རྟོགས།
སྟོང་ལྷང་ལྷང་གི་རི་མགོ་རུ། ཁ་བས་མནན་པའི་ས་འདམ་ནག་པོས་སྲ་འཐས་ཀྱི་ཕྱི་
ཤུན་ཞིག་བཀབ་འདུག་ལ། རུས་པར་ཟུག་པའི་གྲང་རླུང་གིས་ངའི་རྐང་ལག་བཞི་བོ་ཡང་
འདར་སིག་རྒྱག་ཏུ་བཅུག ངས་ཤིང་རའི་མདུད་ཐག་བཀྲོལ་མ་ཐུབ་པས་ཤིང་རའི་སྟེང་
ནས་ཐད་ཀར་ནང་ལ་ལྡིང་བ་དང་། འགྲམ་གཉིས་སུ་གླ་ཤིང་དུ་མ་རང་འདོད་དུ་འཛིང་
བའི་རྡོ་ལམ་དེ་བརྒྱུད་ཅིང་ཁང་པ་རེ་རེའི་སྒོ་རྡུང་བ་ཡིན། བློ་ཡུལ་ལས་འདས་པ་ཞིག་
ལ་ངས་མཛུབ་མོའི་རུས་ཚིགས་ན་རག་བར་དུ་རྡུང་རུང་། མི་སུས་ཀྱང་སྒོ་ཕྱེ་མ་སོང་། དེ་
ལས་ལྡོག་སྟེ་ཁྱི་ཚོགས་ཟུག་སྐད་དི་རིར་གྱུར།
“ཁྱིམ་ཚང་བསོད་ཟད་པོ། ཁྱོད་ཚོ་དངོས་གནས་མ་རབས་ཐ་ཤལ་རེད། མགྲོན་པོར་
གུས་མེད་འདི་འདྲ་བྱེད། མི་གཞན་སུས་ཀྱང་ཁྱོད་ཚོར་འབྲེལ་འདྲིས་བྱེད་མི་འདོད་པར་
ཁག་ཅི་ཡོད། ངས་ནི་ཉིན་དཀར་ཡང་སྒོ་དམ་པོར་གཏན་པའི་ལས་འདི་འདྲ་ག་ལ་བསྒྲུབ།
གང་ལྟར་ངས་ཁ་ཡ་མི་བྱེད། ཇི་ལྟར་བྱས་ཀྱང་ང་ནང་ལ་འགྲོ་དགོས།”
ངའི་ཁོག་ནས་དེ་ལྟར་སྨྲས་ཤིང་སེམས་ཐག་བཅད་རྗེས། སྒོ་ལོང་ལག་པས་བཟུང་
སྟེ་ཤུགས་ཀྱིས་བསྒུལ། ཅོ་སེ་ཧྥུ་ཡིས་འབྲུ་ཁང་གི་སྒེའུ་ཁུང་གོར་མོ་དེ་ལས་སུན་སྣང་གི་
ཉམས་འགྱུར་མངོན་པའི་ངོ་གདོང་ཕྱིར་བཏོན་ཏེ། “སྦྱིན་བདག་ལུག་རའི་ནང་འདུག
ཁྱོད་ཀྱིས་ཁོ་འཚོལ་བ་ཡིན་ན།འབྲུ་ཁང་བསྐོར་ནས་ཕར་སྣེ་དེར་སོང་།”
ཁོས་དེ་ལྟར་སྐད་ཅོར་བརྒྱབ་བྱུང་།
“ཁྱིམ་དུ་སྒོ་ཕྱེ་མཁན་མེད་དམ།”
ངས་ཕྱིར་སྐད་བརྒྱབ་སྟེ་དྲིས།
“བུད་མེད་དེ་མ་གཏོགས་མི་གཅིག་ཀྱང་མེད། ཁྱོད་ཀྱིས་ནམ་ཕྱེད་བར་སྒོ་རྡུང་རུང་།
མོས་ཁྱོད་ལ་སྒོ་ཕྱེ་མི་སྲིད།
“ཅིའི་ཕྱིར། མོ་སུ་ཡིན་པ་ང་ལ་བཤད་ཆོག་གམ། འོ། ཅོ་སེ་ཧྥུ།”
“མི་བཤད།དེ་ང་ལ་འབྲེལ་བ་ཅི་ཡོད།”
ཁོས་ལྡབ་ལྡིབ་ཀྱི་སྐད་ཆ་འགའ་བཤད་རྗེས། མགོ་བོ་ཡང་བསྐྱར་ཁང་པའི་ནང་
དུ་བསྐུམས།
ཁ་བ་ཇེ་ཆེ་ནས་ཇེ་ཆེར་གྱུར། ངས་སྒོ་ལོང་བཟུང་སྟེ་ཡང་བསྐྱར་བསྒུལ་བསམ་དུས།
ལྟག་རྒྱབ་ཀྱི་ར་སྐོར་ནས་ཕྲག་ཏུ་ཚེབ་ཅིག་ཁུར་ཞིང་། ཁོག་སྟོད་རྗེན་མར་བུད་པའི་ཕོ་
གསར་ཞིག་སླེབས་བྱུང་། ཁོས་ང་ལ་མཉམ་དུ་ཤོག་ཅེས་པའི་བརྡ་ཞིག་བསྟན། ང་ཚོ་གོས་
འཁྲུ་ཁང་དང་རྡོ་ཟེགས་བཏིངས་པའི་ལྷས་ར་ཞིག་བརྒྱུད་མཐར། དྲོད་སྐྱིད་ལྡན་པའི་ཁང་
པ་ཆེན་པོ་དེའི་ནང་དུ་སླེབས།དེ་ནི་ཁ་སང་ང་ལ་སྣེ་ལེན་བྱེད་ས་དེ་རེད།
རྩིག་ཐབ་ཀྱི་ནང་དུ་རྡོ་སོལ་ལེབ་མོ་དང་འདམ་སོལ། འབུད་ཤིང་བཅས་ཀྱིས་མེ་
ཕུང་ཆེན་པོ་ཞིག་སྦར་ཞིང་། གསལ་ཞིང་དམར་མདངས་ཀྱིས་བྱུགས་པའི་འོད་སྣང་འཕྲོས་
ཡོད་ལ། སྒྲོག་ཙེ་བྱི་དོར་བྱས་ཚར་ནས་དགོང་ཟས་ཞིམ་པོ་ཁྱེར་ཡོང་རྒྱུར་སྒུག་འདུག
ཏག་ཏག་ངས་སྒྲོག་ཙེའི་འགྲམ་དུ་བུད་མེད་དེ་མཐོང་བྱུང་། ངས་ཁོ་ཚང་དུ་མི་དེ་འདྲ་ཞིག་
ཡོད་སྲིད་པ་ཡིད་ལའང་དྲན་མ་མྱོང་།
ང་མདུན་ལ་སོང་ནས་གུས་འདུད་ཅིག་ཕུལ་རྗེས་སྒུག་ནས་བསྡད། མོས་ང་ལ་
བཞུགས་གདན་འཇགས་ཟེར་ངེས་རེད་སྙམ། ཡིན་ནའང་མོས་ནི་ལུས་རྒྱབ་རྐུབ་སྟེགས་ལ་
བསྙེས་ཙམ་བྱས་ཏེ་ང་ལ་བལྟས་སྡོད་པ་ལས། ལུས་པོ་འགུལ་ཙམ་མི་བྱེད་ལ་སྐད་ཆ་ཚིག་
གཅིག་ཀྱང་མི་སྨྲ།
“ཇི་འདྲའི་ཁ་ཆར་ཆེན་པོ་ཞིག་རེད་ཨང་།”
ངས་དེ་ལྟར་ཁ་གྲག “ཕལ་ཆེར། ཧེ་ཟི་ཁི་ལེ་ཧྥུ་ལྕམ་མོ་ལགས། ཁྱེད་ཚང་གི་གཞིས་
གཡོག་ཚོ་ལེ་ལོ་ཅན་ཏག་ཏག་རེད། ངས་ཐང་ཆད་རག་བར་དུ་སྒོ་རྡུང་མཐར། ད་གཟོད་ཁོ་
ཚོར་གོ་རུ་འཇུག་ཐུབ་ཙམ་བྱུང་།”
མོས་སྔར་བཞིན་ཁ་མི་གྲག ངས་མིག་གཉིས་ཆེ་རུ་བགྲད་པ་ན། མོས་ཀྱང་མིག་ཟུང་
བགྲད་ནས་ང་ལ་བལྟས་བྱུང་ལ། དེ་ལས་ཐད་ཀར་ཚུར་གདོང་ཐུག་རྒྱག་འདོད་ཀྱི་ངར
ཤུགས་ཤིག་མངོན་འདུག
“མར་སྡོད་དང་།ཁོ་ཐོན་ཡོང་ངེས།"
གསར་བུ་དེས་སྐད་གདངས་རྩུབ་མོས་དེ་ལྟར་ཟེར།
ངས་ཁོའི་ཁར་ཉན་ནས་རྐུབ་སྟེགས་སུ་བསྡད་ཅིང་། སྐམ་ལུ་ཞིག་བརྒྱབ་སྟེ་ཁ་སང་
གི་ཁྱི་མོ་དེར་བརྡ་ཞིག་བཏང་། ད་ནི་འཕྲད་ཐེངས་གཉིས་པ་ཡིན་པས་གདོན་འདྲེ་དང་
འདྲ་བའི་དུད་འགྲོ་དེས་ཀྱང་རྔ་མོའི་རྩེ་མོ་གཡོབ་ཙམ་བྱས་ཤིང་། ངེད་གཉིས་ཕན་ཚུན་ངོ་
ཤེས་ཡིན་པའི་ཉམས་ཤིག་བསྟན་བྱུང་།
“ཇི་འདྲིའི་ཁྱི་ཡག་པོ་ཞིག་རེད་ཨང་། ཁྱོད་ཀྱིས་ཁྱི་ཕྲུག་དེ་རྣམས་འདི་རུ་བསྐྱུར་
འདོད་མེད་དམ། ལྕམ་མོ་ལགས།”
ངས་ཡང་བསྐྱར་ཚིག་མགོ་བསླངས།
“ཁོ་ཚོ་ངའི་མིན།”
གཅེས་སུ་རུང་བའི་སྦྱིན་བདག་མས་ལན་བཏབ་བྱུང་།
མོའི་ཁ་ཚིག་ནི་ཧེ་ཟི་ཁི་ལེ་ཧྥུའི་སྐད་ཆ་དང་བསྡུར་ན་ཅུང་ཟད་རྣ་བར་འཇེབས་པ་
ཞིག་རེད།
“ཨ། མ་གཞི་ཁྱོད་ཀྱིས་ཆེས་གཅེས་པ་དེ་འདི་ཚོའི་གྲས་ན་ཡོད་ངེས།” ངས་མུ་
མཐུད་དུ་ཚིག་སྣེ་མཐུད་ཅིང་། ལུས་ཕར་འཁོར་བ་ན་འོད་མདངས་མི་གསལ་བའི་གྲུ་ཟུར་
ཞིག་ཏུ་འབོལ་གདན་ཞིག་བཞག་ཡོད་པ་མཐོང་ཞིང་། དེ་རུ་བྱི་ལ་འགའ་ཡོད་པ་འདྲ་བས་
དེ་ཚོ་སྟོན་ཙམ་བྱས།
“དེ་ཚོར་གཅེས་མཁན་ཞིག་ཡོད་ན་ད་གཟོད་རྒྱུན་ལྡན་མ་རེད།” མོས་མཐོང་ཆུང་
གིས་སྨྲས་བྱུང་།
ཞིབ་ཏུ་བལྟས་པ་ན་མ་གཞི་དེ་རུ་ཡོད་པ་ནི་རི་བོང་ཤི་རོ་འགའ་རེད། ངས་ཡང་
བསྐྱར་སྐམ་ལུ་ཞིག་བརྒྱབ་སྟེ་ལུས་པོ་རྩིག་ཐབ་ཀྱི་ཉེ་སར་བཏུད་ཙམ་བྱས་ནས། དེ་རིང་
གི་གནམ་གཤིས་མི་ལེགས་པའི་དོན་དེ་བསྐྱར་དུ་གླེང་།
“ཁྱོད་མ་གཞི་ནས་ཕྱི་ལ་མ་བུད་ན་འགྲིག” མོས་དེ་ལྟར་ཟེར་བཞིན་པཡར་ལངས་
ཤིང་། ལག་པ་བསྲིངས་ཏེ་རྩིག་ཐབ་སྟེང་གི་ཚོན་ལྡན་ཇ་སྣོད་དེ་ལེན་རྩིས་བྱས།
མོ་སྔོན་ལ་གྲིབ་མའི་ནང་བསྡད་ཡོད་ཅིང་། ད་ལྟ་ཡར་ལངས་བྱུང་བས་ངས་མོའི་ངོ་
གདོང་དང་གཟུགས་གཞི་གསལ་བོ་རིག་སོང་། ལུས་གཟུགས་ཕྲ་ཞིང་ལྡེམ་ལ། བུ་མོ་གཞོན་
ནུ་མ་ཞིག་ཡིན་པ་མངོན་གསལ་རེད། སྐྱེ་གཟུགས་ཧ་ཅང་ཡག་ལ་བཞིན་རས་ལྟ་ན་སྡུག
ངས་མི་ཚེ་འདིར་མོ་རང་མཐོང་ཐུབ་པ་ནི་བསོད་ནམས་ཤིག་རེད། པིར་གྱིས་བྲིས་འདྲའི་
ཁ་མིག དཀར་ཞིང་འཇམ་པའི་ཤ་ལྤགས། ཁ་དོག་སེར་སྐྱའམ་ཡང་ན་གསེར་མདོག་ཡིན་
པའི་སྐྲ་ཡི་ལན་བུ་དག་དཀར་ཞིང་འཇམ་པའི་མཇིང་བའི་ངོས་སུ་ཤམ་ཤམ་དུ་དཔྱངས་
འདུག མཛེས་པའི་ཁྲ་ཆུང་མིག་ཟུང་ལ་གལ་ཏེ་དགོད་འཛུམ་ཞིག་བསྣན་པ་ཡིན་ན། ཁྱོད་
ཀྱི་ཡིད་སེམས་མི་འཕྲོག་པའི་རང་དབང་ག་ལ་ཡོད། ཡིན་ནའང་དུངས་ཞེན་རྒྱས་སླ་བའི་
བདག་གི་སེམས་འདི་ལས་སྐལ་ཡག་པར་བརྩིས་ཆོག ད་ལྟ་མོའི་མིག་ཟུང་དུ་ཞེན་ལོག་
དང་རེ་ཆད་ཀྱི་ཉམས་སྣང་ཞིག་ལས་མི་འདུག་པས། མི་དང་མིག་མདངས་གཉིས་ཧ་ཅང་
ཆ་མི་འགྲིག་པའི་སྣང་བ་ཞིག་བསྐྱེད་བྱུང་།
ཇ་སྣོད་དེ་གཉིས་མོས་ལག་པ་བསྲིངས་ཀྱང་རེག་ཐབས་མི་འདུག་པས། ང་ཡར་
ལངས་ནས་ལེན་རོགས་བྱེད་གྲབས་བགྱིས། ཡིན་ནའང་མོས་གློ་བུར་དུ་ཁ་ཕྱིར་འཁོར་
ནས་དངངས་འཚབ་དང་བཅས་ང་ལ་བལྟས་བྱུང་། དེ་ནི་སེར་སྣ་ཅན་ཞིག་ལ་མི་གཞན་སུ་
ཞིག་གིས་ངས་ཁྱོད་ལ་གསེར་སྒོར་བརྩི་རོགས་བྱེད་ཟེར་དུས་དངངས་འཚབ་ལངས་ཡོང
བ་དང་འདྲ་བོ་འདུག
“ཁྱོད་ཀྱིས་རོགས་རམ་བྱེད་མི་དགོས། ང་རང་གིས་ལེན་ཐུབ།"
མོས་བློ་ཐག་ཆོད་པོས་ལན་བཏབ། “དགོངས་པ་མ་ཚོམ།” ངས་འཚབ་འཚུབ་ངང་
དེ་ལྟར་བཤད།
“ཁྱོད་ཇ་འཐུང་དུ་བོས་པ་རེད་དམ།” མོས་དེ་ལྟར་འདྲི་ཞོར་འོད་མདངས་བཀྲ་བའི་
གོས་རིང་ནག་པོ་དེའི་སྟེང་ལ་པང་ཁེབས་གཡོགས་ཤིང་། ལག་ཏུ་ཇ་ལོ་ཁེམ་བུ་གང་ཐོགས་
ནས་དེ་གར་འགྲེང་ནས་སྡོད་པ་ལས་ཇ་དེམ་ནང་ལ་བཏབ་མ་སོང་།
“ཇ་ཕོར་གང་འཐུང་རྒྱུ་བྱུང་ན་ཧ་ཅང་བཟང་།” ངས་དེ་ལྟར་བཤད།
“ཁྱོད་གདན་འདྲེན་ཞུས་པ་ཡིན་ནམ།” མོས་ཡང་བསྐྱར་དྲིས་བྱུང་།
“མིན། ཁྱོད་ཀྱིས་ང་གདན་འདྲེན་ཞུས་ན་ཡང་འོས་འཚམ་མིན་ནམ།” ངས་གདོང་
ལ་འཛུམ་ཞིག་ལངས་ནས་དེ་ལྟར་སྨྲས།
མོས་ཇ་ལོ་ཕྱིར་སྣོད་དུ་བླུགས་ཤིང་ཁེམ་བུ་ཡང་ཕར་གཡུགས་ནས། མ་དགའ་བའི་
ཉམས་ཀྱིས་ཕྱིར་རང་གི་འདུག་སྟེགས་སྟེང་བསྡད་བྱུང་། སྐབས་དེར་མོའི་སྨིན་མ་ཕྱོགས་
གཅིག་ཏུ་བསྡུས་ཤིང་དམར་མདངས་རྒྱས་པའི་མ་མཆུ་འབུར་འབུར་བྱས་པ་དེ་ནི་བྱིས་པ་
བསམ་མེད་ཅིག་ངུ་ལ་ཉེ་བའི་ངང་ཚུལ་དང་མཚུངས།
སྐབས་དེར། ཕོ་གསར་དེས་ཇི་ལྟར་བཤད་ཀྱང་རྙིང་རལ་ཡིན་པའི་སྟོད་གོས་ཤིག་
གྱོན་ནས་རྩིག་ཐབ་ཀྱི་མདུན་དུ་ལངས་ཏེ་ཁ་ལག་བསྲོ་བཞིན་འདུག ཁོའི་མིག་ཟུར་གྱིས་
ང་ལ་ལྟ་བའི་རྣམ་འགྱུར་ལས་ངེད་གཉིས་བར་ལ་བསུབ་ཐབས་མེད་པའི་ཤ་འཁོན་ཞིག་
ཡོད་པའི་སྣང་བ་སྟེར། དེ་བས། ངས་མི་དེ་དུད་ཁྱིམ་འདིའི་གཞིས་གཡོག་ཅིག་ཡིན་མིན་
ལ་བསམ་བློ་གཏོང་དགོས་བྱུང་། ཁོའི་གྱོན་གོས་དང་གཏམ་སྤྱོད་སོགས་རྩིང་པོ་ཡིན་ལ།
ལུས་སྟེང་ནས་ཧེ་ཟི་ཁི་ལེ་ཧྥུ་དང་ལྕམ་མོ་གཉིས་ཀའི་རང་མཐོང་ཆེ་བའི་ཉམས་སྣང་དེ་
མཐོང་རྒྱུ་མི་འདུག ཁོའི་སྨུག་མདོག་གི་མགོ་སྐྲ་དེ་ཤིན་ཏུ་འཛིང་ཞིང་། ཚེར་མ་ལྟ་བུའི་
ཁ་སྤུ་འགྲམ་པ་དང་ཁ་ཤའི་གཡས་གཡོན་གང་སར་སྐྱེས་ཡོད་ལ། ལག་ཟུང་ནི་སྤྱིར་བཏང་
གི་བཟོ་བ་དང་འདྲ་བར་ཉི་མས་འཚིགས་ཏེ་ནག་པོར་གྱུར་འདུག་མོད། འོན་ཀྱང་ཕྱོགས་
གཅིག་ནས་ཁོའི་སྤྱོད་ལམ་ཧ་ཅང་རྒྱ་ཡན་ཡིན་པ་སྟེ། ཧ་ལམ་གམ་གྱི་མི་གཞན་ཚང་མ་
སྣང་མེད་དུ་འཇོག་ཕོད་པའི་ཚོད་ཅིག་རེད། ཁྱིམ་ཚང་འདིའི་སྦྱིན་བདག་མ་ལ་ཡང་
གཞིས་གཡོག་ཅིག་གི་ངོས་ནས་བརྩི་བཀུར་གུས་ལུགས་སོགས་ཅི་ཡང་མི་འདུག
མདོར་ན་ངས་ད་དུང་ཁོའི་ཐོབ་ཐང་ངོ་མ་ཐག་གིས་མི་ཆོད་པས། དེའི་རྒྱུན་ལྡན་མིན་
པའི་སྤྱོད་ལམ་དེར་དོ་སྣང་བྱས་ཀྱང་ཕན་པ་ཆེར་མེད་སྙམ། སྐར་མ་ལྔའི་རྗེས་སུ་ཧེ་ཟི་ཁི་
ལེ་ཧྥུ་གཞི་ནས་སླེབས་བྱུང་། དེས་ང་ལ་དོགས་མི་བདེ་བའི་གནས་སྟངས་དེ་ལས་དབུགས
ཕྱུང་གི་སྐལ་བ་ཅུང་ཟད་སྦྱིན།
“ལྟོས་དང་། སྐུ་ཞབས། ང་ཡོང་རྒྱུ་ཡིན་ཞེས་བཤད་རྗེས་ངོ་མ་ཡོང་བ་ཡིན།” ངས་
ཧ་ཅང་དགའ་སྤྲོ་ཆེ་མདོག་གིས་དེ་ལྟར་བཤད་ཅིང་། སྐད་གསང་མཐོན་པོས། “ཧ་ལམ་ཁ་
བ་ཆེན་པོ་འདིས་ང་རང་དུས་ཚོད་ཕྱེད་ཀར་འགོག་རྒྱུ་རེད། ཁྱོད་ཀྱིས་ང་འདི་ནས་རེ་ཞིག་
ཁངས་གཡོལ་བྱེད་དུ་འཇུག་སྲིད་ན།”
“དུས་ཚོད་ཕྱེད་ཀ” ཁོས་ལྭ་བའི་སྟེང་གི་ཁ་བ་སྤྲུགས་ཞོར་དེ་ལྟར་བཤད་ཅིང་མུ་
མཐུད་དུ། “ངས་ཁྱོད་ཀྱིས་བསམ་བཞིན་དུ་ཁངས་རླུང་རྒོད་པའི་དུས་ཚོད་ཅིག་བདམས་
ཏེ་སྒོ་ཕྱིར་འཁྱམ་དགོས་དོན་མི་ཤེས། ཁྱོད་ཀྱིས་རང་ཉིད་འདམ་དོང་དུ་ལྷུང་བའི་ཉེན་ཁ་
ཡོད་པ་མི་ཤེས་སམ། ས་སྟོང་ལུང་སྟོང་དེ་རུ་རྒྱུས་མངའ་ཡོད་པའི་མི་རྣམས་ཀྱང་། མཚན་
མོ་འདི་ལྟ་བུར་ལམ་ནོར་འབྱུང་སྲིད་པ་རེད། ངས་ཁྱོད་ལ་གསལ་བོ་བཤད། གནམ་གཤིས་
མགྱོགས་པོར་ཇེ་ལེགས་སུ་འགྲོ་བའི་རེ་བ་མི་འདུག"
“ཁྱོད་ཀྱིས་ང་ལ་གཞིས་གཡོག་ཅིག་གཡར་ན་ཆོག་གམ། ངས་ཁོ་ལ་ལམ་འཁྲིད་དུ་
བཅུག་ཆོག ཁོ་ཕ་གི་ནས་ཞག་འདུག་བྱས་ཏེ། སང་ཉིན་ཞོགས་པ་ཚུར་ཡོང་ཆོག
“དེ་མི་ཆོག"
“འོ། ད་བྱ་ཐབས་མེད།དེ་ན་ང་རང་གིས་བློ་རིག་བསྒྲིམ་ནས་འགྲོ་དགོས་རྒྱུ་རེད།”
“ཝ་ཡེ། ཁྱོད་ཀྱིས་ཇ་ལོ་སྦང་རྒྱུ་ཡིན་ནམ།” སྟོད་གོས་རྙིང་རལ་གྱོན་པའི་ཕོ་གསར་
དེས། ཞེ་སྡང་གི་མིག་ཟུང་ངའི་ལུས་ནས་ཕར་བསྐོར་ཏེ་སྦྱིན་བདག་གཞོན་ནུ་མར་ལྟ་
བཞིན་དྲིས།
“ཁོ་ལ་ཡང་ཇ་ཞིག་བླུད་ཆོག་གམ།” མོས་ཧེ་ཟི་ཁི་ལེ་ཧྥུ་ལ་བཀའ་འདྲི་བྱས།
“ཇ་མགྱོགས་པོར་ཁྱེར་ཡོང་ན་མི་ཆོག་གམ།” ཁོས་ལན་བཏབ་པ་ནི་དེ་འདྲའི་
བཙན་ཤུགས་ཆེ་བ་ལ། སྐད་ཆ་དེ་ལས་ཁོའི་མ་རབས་ཀྱི་རང་གཤིས་ངན་པ་ལྷང་ངེར་
མངོན་བྱུང་། ད་ནི་ངས་ཁོ་རང་རྙེད་པར་དཀོན་པའི་སྐྱེས་ཕོ་རབ་ཅིག་རེད་འདོད་མ་སོང་།
དེ་ལྟར་ཕོ་གསར་རྩིང་པོ་དེ་ཡང་འདུས་པའི་ང་ཚོ་མི་འགས་མཉམ་དུ་ཇ་འཐུང་མགོ་
བརྩམས་ཤིང་། ཚང་མ་གྲག་མེད་འགུལ་མེད་དུ་ལུས།
ངའི་སེམས་སུ། ཁྱིམ་འདིར་སྡུག་གི་སྤྲིན་པ་དཀྲིགས་མཁན་ནི་ང་ཡིན་པས། སྤྲོ་
དགའི་ཉི་མ་འདྲེན་མཁན་ཡང་ང་ཡིན་འོས་སྙམ། དེ་མ་གཏོགས་ཁོ་ཚོ་ནམ་རྒྱུན་འདི་ལྟར་
ཁ་བརྡ་ཅི་ཡང་མེད་ཅིང་། གདོང་ལ་སྡུག་མདོག་ཅིག་ཤར་ནས་རང་སར་འཇམ་ཐིང་ངེར་
སྡོད་པ་ཡིན་ག་ལ་སྲིད། ཁོ་ཚོའི་རང་གཤིས་ཇི་འདྲ་བཙོག་ན་ཡང་། ཉིན་གང་བོར་ངོ་
གདོང་དུ་གཉེར་མ་ཕྱོགས་གཅིག་ཏུ་བསྡུས་པའི་ཁོང་ཁྲོའི་རྣམ་འགྱུར་ལས་མངོན་རྒྱུ་མེད་
པ་ག་ལ་སྲིད།
“ངོ་མ་ཡ་མཚན་རེད།” ངས་ཇ་ཕོར་དང་པོ་འཐུང་ཚར་ནས་གཉིས་པ་པ་སྣོན་དུ་
འཇུག་པའི་བར་གླགས་དེར་ཁ་གྲག་པ་ཡིན།
“འདི་ངོ་མ་ཡ་མཚན་རེད། གོམས་གཤིས་ཀྱིས་ང་ཚོར་ཤན་ཤུགས་ཐེབས་པ་ནི་ཇི་
འདྲའི་ཤུགས་དང་ལྡན་པ་ཞིག་རེད་ཨང་། མི་མང་པོས་གོ་བ་མི་ལོན། སྐུ་ཞབས་ཧེ་ཟི་ཁི་ལེ་
ཧྥུ། ཁྱོད་ཀྱིས་འདི་ལྟར་ཟང་ཟིང་དང་རིང་དུ་གྱེས་པའི་འཚོ་བ་ཞིག་རོལ་ན་དགའ་སྐྱིད་ཅི་
ཞིག་ཡོད་སྲིད་དམ། ཡིན་ནའང་ངས་ཚིག་ཐག་ཆོད་པོས་བཤད་ཐུབ། ཁྱིམ་ཚང་འདི་ལྟ་བུ་
ཞིག་ཏུ། སྙིང་དུ་སྡུག་ཅིང་ལྷ་མོ་འདྲ་བའི་སྦྱིན་བདག་མ་འདི་འདྲ་ཞིག་གིས་ཁྱོད་ཀྱི་ཁྱིམ
གཞིས་དང་སེམས་པ་སྲུང་ནས་བསྡད་ཡོད།”
“ངའི་སྙིང་དུ་སྡུག་པའི་སྦྱིན་བདག་མ་ཟེར་བ་ཡིན་ནམ།” ཁོས་ངའི་ཚིག་མཚམས་
བཅད་དེ། “མོ་གང་ན་ཡོད་དམ། ངའི་སྙིང་དུ་སྡུག་པའི་སྦྱིན་བདག་མ་ཟེར་བ་དེ།” ཞེས་
དྲིས་བྱུང་།
“ངས་ཧེ་ཟི་ཁི་ལེ་ཧྥུ་ལྕམ་མོ་སྟེ། ཁྱོད་ཀྱི་ཆུང་མ་ཟེར་བ་ཡིན།”
“འོ། རེད། འོ། ཁྱོད་ཀྱིས་མོའི་ལུས་ཕུང་འཇིག་ཟིན་རུང་། རྣམ་ཤེས་ལྷའི་ཕོ་ཉར་
སྤྲུལ་ནས་རླུང་ཁའི་རི་ཁྱིམ་གྱི་ལས་དབང་ལ་མེལ་ཚེ་དང་མགོན་སྐྱབས་གནང་གིན་ཡོད་
ཟེར་བ་ཡིན་ནམ།”
ངས་རང་གི་སྐད་ཆ་བཤད་ནོར་བྱུང་བ་ཤེས་པས་མྱུར་དུ་ཡོ་བསྲང་བྱེད་དགོས་སྙམ།
ངས་ཁོ་གཉིས་ཀྱི་ལོ་ཚོད་ལ་ཁྱད་པར་ཤིན་ཏུ་ཆེ་བས་བཟའ་ཟླ་ཡིན་མི་སྲིད་པ་ཤེས་འོས།
གཅིག་ནི་ཕོ་ལོ་བཞི་བཅུ་ཡོལ་ཟིན་པའི་མི་བསམ་ཤེས་ཤིག་རེད། སྐྱེས་པ་ཞིག་ལོ་ཚོད་
དེར་ཐོན་ན་བུ་མོ་ལོ་ཆུང་ཞིག་གིས་བརྩེ་དུང་གཙང་མའི་ཆེད་དུ་རང་གི་ཆུང་མ་བྱེད་
རྒྱུའི་སྟོང་བསམ་དེ་འདོར་འོས། སྟོང་བསམ་ཡག་པོ་དེ་རིགས་ནི་ང་ཚོ་ལོ་ན་རྒས་དུས་རང་
སེམས་རང་གིས་གསོ་བྱེད་ཙམ་ལས་མ་འདས། བུད་མེད་དེ་ནི་རང་ལོ་བཅུ་བདུན་ཡས་
མས་ཤིག་རེད།
དེ་བས། ངས་བློ་ཁ་མྱུར་དུ་བསྐྱུར་ནས་འདི་ལྟར་དྲན། ངའི་དཔུང་བའི་གཡོན་ཟུར་དུ་
གཞོང་པ་ཞིག་གི་ནང་དུ་ཇ་འཐུང་ཞིང་། ལག་པ་ཡང་མ་བཀྲུས་པར་བག་ལེབ་ཟ་བཞིན་
པའི་མི་རྩིང་པོ་དེ་མོའི་ཁྱོ་ག་ཡིན་སྲིད་དམ། གལ་ཏེ་ཡིན་ན། ཁོ་ནི་ཧེ་ཟི་ཁི་ལེ་ཧྥུ་ཆུང་
བ་ཡིན་པ་སྨྲས་མ་དགོས། མོ་ཁྱིམ་འདིར་བག་མར་ཡོང་བ་ནི་གསོན་དུར་དུ་བཅུག་པ་
དང་འདྲ་ངེས། མོས་འདི་ལྟར་མེ་ཏོག་ལྟ་བུའི་རང་ཉིད་ལས་སླ་མོའི་ངང་ལྕི་འདམ་ནང་
འཛུགས་དོན་ནི། གནམ་འོག་འདི་ན་ཕོ་སྐྱེས་ཡག་པོ་གཞན་གང་མང་ཡོད་པ་མ་ཤེས་པའི་
དབང་གིས་ཡིན་ངེས། ངོ་མ་ཡིད་ཕངས་པ་ལ་ཨང་། ད་ནི་ངས་གཟབ་གཟབ་ཅིག་བྱ་དགོས་
འདུག གལ་ཏེ་མོས་ང་མཐོང་བས་རང་གི་གཉེན་དོན་ལ་འགྱོད་གདུང་སྐྱེ་བ་ཡིན་ན་ཉེས་
པ་ཆེ་ཨང་།
མཇུག་མཐའི་དྲན་ཚུལ་དེ་ནི་ངས་རང་ཉིད་མཐོ་སར་བཀུར་ཆེ་བས་ཡིན་ནམ་ཞེ་
ན། མ་ཡིན་ཏེ། ངའི་གམ་དུ་བསྡད་ཡོད་པའི་མི་དེ་ངའི་མིག་ལམ་དུ་ངོ་མ་ཆ་བྱད་བཙོག་
པོ་ཅན་ཞིག་རེད། དེར་མ་ཟད་ངའི་ཉམས་མྱོང་ལ་གཞིགས་ན་རང་ཉིད་ནི་ཇི་ལྟར་བཤད་
ཀྱང་གམ་གྱི་མི་འདི་ལས་ལྡབ་འགྱུར་གྱིས་དགའ་བསུ་ཐོབ་ས་ཞིག་ཡིན་སྙམ་ཡོད།
“ཧེ་ཟི་ཁི་ལེ་ཧྥུ་ལྕམ་མོ་ནི་ངའི་བུའི་མནའ་མ་རེད།” ཧེ་ཟི་ཁི་ལེ་ཧྥུས་དེ་ལྟར་ཟེར།
ཏག་ཏག་སྐད་ཆ་དེས་གོང་གི་ངའི་དྲན་ཚུལ་ལ་བདེན་དཔང་བྱས་བྱུང་སྙམ།ཧེ་ཟི་ཁི་ལེ་ཧྥི་
ཡིས་སྐད་ཆ་བཤད་རྗེས་མགོ་བོ་ཕར་འཁོར་ནས་མོར་ལྟ་ཙམ་བྱས། ལྟ་སྟངས་དེ་ནི་རང་ག་
བ་ཞིག་མ་ཡིན་ཏེ། མིག་མདངས་ལ་ཞེ་སྡང་ཞིག་འདྲེས་འདུག ཁོའི་ཤ་མདུད་ཀྱིས་ཁེངས་
པའི་ངོ་གདོང་གི་རྣམ་འགྱུར་ལས་རང་སེམས་ཀྱི་སྐད་ཆ་དམར་རྗེན་རྣམས་རྗོད་ཀྱིན་
པ་དང་འདྲ།
“ཨ། ད་ངས་ཧ་གོ་སོང་། ཁྱོད་ངོ་མ་བསོད་ནམས་ཅན་རེད། མ་གཞི་ལྷ་མོ་འདྲ་
བའི་ན་ཆུང་མ་འདི་ཁྱོད་ལ་དབང་བ་ཡིན་ནམ།” ངས་ཁ་ཚུར་འཁོར་ནས་གམ་གྱི་མི་
དེར་བཤད།
ད་ནི་དོན་དག་སྔར་ལས་ཀྱང་ཚབས་ཆེན་དུ་གྱུར། ཕོ་གཞོན་དེའི་ངོ་མདོག་དམར་
པོར་གྱུར་ཞིང་། ལག་གཉིས་ཁུ་ཚུར་བཅངས་ཏེ་ང་ལ་རྡུང་འདོད་པའི་རྣམ་འགྱུར་གསལ་
བོར་མངོན་བྱུང་། ཡིན་ནའང་ཁོས་རང་གི་ཁོང་ཁྲོ་རེ་ཞིག་བཙན་གྱིས་མནན་རྗེས། མགྲིན་
པ་ལས་སྡིགས་དམོད་ཀྱི་ཚིག་ངན་ཞིག་ཕྱུངས་སོང་། དེ་ནི་ང་ལ་དམིགས་པ་གསལ་བོ་
ཡིན་ན་ཡང་ངས་མ་གོ་ཁུལ་བྱས་ནས་བསྡད།
“ཁྱོད་ཀྱིས་ཐེངས་འགར་ཚོད་དཔག་བྱས་པ་ཚང་མ་ནོར་འདུག སྐུ་ཞབས།” ངའི་
ཁང་བདག་གིས་མུ་མཐུད་དུ་བཤད་རྒྱུར། “ངེད་གཉིས་ཀར་ཡང་ལྷ་མོ་ལྟ་བུའི་གཞོན་ནུ་
མ་འདི་བདག་གིར་འཛིན་པའི་བསོད་ནམས་ཡོད་པ་མ་རེད། མོའི་ཁྱོ་ག་ཤི་སོང་། ངས་མོ་
ངེད་ཚང་གི་མནའ་མ་ཡིན་ཞེས་བཤད་ཡོད། དེ་བས་མོ་ནི་ངའི་བུ་ཡི་ཆུང་མ་ཡིན་པ་སྨྲས་
མ་དགོས།”
“དེ་ན་ཕོ་གསར་འདི།”
“ཁོ་ངའི་བུ་ག་ལ་ཡིན།”
ཧེ་ཟི་ཁི་ལེ་ཧྥུ་ཡང་བསྐྱར་བགད་བྱུང་། ཕལ་ཆེར་གླེན་རྟུལ་དོམ་ནག་འདྲ་བའི་ཕོ་
གཞོན་འདི་ཁོའི་བུ་རེད་ཟེར་བ་ནི་དགོད་བྲོ་བའི་ཁ་མཚར་ཞིག་ཏུ་འདོད་པ་ཡིན་ཚོད།
“ང་ནི་ཧ་རེ་ཏོན་ཨེན་ཧྲབ་ཡིན།”
གམ་གྱི་མི་དེས་སྐད་ཅོར་རྒྱག་ཞོར “ཁྱོད་ཀྱིས་རུས་མིང་འདིར་བརྩི་བཀུར་བྱས་ན་
བཟང” ཟེར། “ངས་གུས་མེད་ཀྱི་རྣམ་འགྱུར་བསྟན་མ་མྱོང་།”
ངས་དེ་ལྟར་ལན་བཏབ་ཅིང་། སེམས་སུ་ཁོས་རང་གི་རུས་མིང་གླེང་དུས་ཀྱི་ང་རྒྱལ་
གྱི་རྣམ་འགྱུར་དེར་དགོད་བྲོ་བའི་སྣང་བ་ཞིག་ཀྱང་སྐྱེས།
ཁོས་ངའི་སྟེང་ལ་མིག་གཉིས་བགྲད་དེ་ལྟ་མོད། ངས་ཁོ་ལ་དེ་ལྟར་ཕྱིར་ཡུན་རིང་
བལྟ་བར་དོགས་བདེ་བོ་མ་བྱུང་། གལ་ཏེ་དེ་ལྟར་བལྟས་ན་ངས་ཧ་ལམ་བཟོད་མ་ཐུབ་པར་
ཁོ་ལ་འགྲམ་ལྕག་གཅིག་གཞུ་བའམ་ཡང་ན་རང་དབང་མེད་པར་དགོད་ཁ་ཤོར་བ་སོགས་
བྱེད་ངེས་རེད། གང་ལྟར་ངས་སྐབས་དེར་རང་ཉིད་དེ་འདྲའི་སྙིང་ཉེ་བའི་ཁྱིམ་ཚང་ཞིག་
ཏུ་སྡོད་བཟོད་མི་བདེ་བའི་གནས་སྟངས་ཤིག་ཏུ་ཚུད་ཡོད་པ་གསལ་བོར་ཤེས། ནང་བསམ་
བློའི་གནོན་ཤུགས་དེས་དྲོད་ཁོལ་དང་དགོང་ཟས་སོགས་ཕྱི་དངོས་པོའི་ལོངས་སྤྱོད་ཀྱིས་
བསྐྲུན་པའི་བདེ་ཚོར་དག་ཀྱང་རྨེག་མེད་དུ་བཅོམ་སོང་། ད་ནི་ངས་བློ་རིག་གྲུང་བོ་བྱས་ཏེ་
ཡང་བསྐྱར་ཁྱིམ་ཚང་འདིའི་མི་རྣམས་ལ་ཕོག་ཐུག་གཏོང་བའི་དྲི་བ་མི་འདོན་པའི་སེམས་
ཐག་བཅད།
དགོང་ཟས་ཟ་བའི་ལས་འགན་དེ་གཞི་ནས་རྫོགས་སོང་། མི་སུས་ཀྱང་རྣར་སྙན་
པའི་སྐད་ཆ་ཞིག་བཤད་མ་བྱུང་། ང་སྒེའུ་ཁུང་ཁར་སོང་སྟེ་གནམ་གཤིས་ལ་ཞིབ་ལྟ་བྱས།
མཐོང་ལམ་ཐམས་ཅད་སྐྱོ་སྡུག་རེ་ཆད་ཀྱི་ཉམས་དང་ལྡན། དུས་ཚོད་ལ་ཐོན་མེད་རུང་
མུན་སྔ་ས་ནས་རུབ་མགོ་བརྩམས་འདུག་ལ། འཇིགས་རུང་གི་ལྷགས་རླུང་དང་ཁངས་
ཆག་ལྷན་དུ་བསྡོངས་ནས་འཚུབ་སྐོར་བྱེད་ཅིང་། ནམ་མཁའ་དང་རི་སྒང་ཐམས་ཅད་
ཀྱང་ཡམ་ཡོམ་བསྒུལ་བཞིན་ཡོད་པར་སྣང་།
“ང་ལ་ལམ་ཁྲིད་བྱེད་མཁན་ཞིག་མེད་དམ། ང་ད་ལྟ་ཕལ་ཆེར་ཁྱིམ་ལ་ལོག་ཐུབ་
རྒྱུ་མ་རེད།” ངས་དེ་ལྟར་སྨྲེ་སྔགས་བཏོན། “ལམ་ནི་སྔོན་མ་ནས་བཀག་ཚར་ཡོད་ངེས།
གལ་ཏེ་ལམ་ཤུལ་ཅུང་ཟད་རེ་རྙེད་ཐུབ་ན་ཡང་གོམ་པ་གང་རེའི་ཕ་རོལ་ནས་ཡང་བསྐྱར་
ཁ་ཕྱོགས་འབོར་ངེས་རེད།”
“ཧ་རེ་ཏོན། ལུག་བཅུ་ལྷག་ཡོད་པ་དེ་ཚོ་འབྲུ་མཛོད་ཁང་གི་ཁྱམས་འོག་ལ་དེད། གལ་
ཏེ་ལུག་རའི་ནང་འཇོག་རྒྱུ་ཡིན་ན་དེ་ཚོའི་ལུས་ལ་དངོས་པོ་གང་རུང་ཞིག་ཁོབས། ད་དུང་
མདུན་དུ་རླུང་འགོག་ཤིང་ལེབ་ཀྱང་འཇོག་དགོས།” ཧེ་ཟི་ཁི་ལེ་ཧྥུས་དེ་ལྟར་བཤད།
“ངས་ཅི་ཞིག་བྱེད་དམ།” ངས་མུ་མཐུད་དུ་དེ་ལྟར་བཤད་ཞོར་འཚུབ་ཆ་ལངས།
ང་ལ་ཁ་ཡ་བྱེད་མཁན་གཅིག་ཀྱང་མི་འདུག ཁ་ཕྱིར་འཁོར་ནས་ལྟ་དུས་ཅོ་སེ་
ཧྥུ་ཡིས་ཁྱི་ལྟོ་ཟོ་བ་གང་ཁྱེར་ནས་སླེབས་བྱུང་། ཧེ་ཟི་ཁི་ལེ་ཧྥུ་ལྕམ་མོ་ཡིས་ལུས་པོ་ཐབ་
འགྲམ་དུ་བཏུད་ཙམ་བྱས་ཤིང་། འབར་ཞུན་རྐང་ཐུར་ཁ་ཤས་མེ་ལ་བསྒྲོན་ནས་རོལ་རྩེད་
ལ་གཡེང་འདུག འབར་ཞུན་དེ་དག་མོས་ཇ་སྣོད་ཐབ་སྟེགས་སྟེང་ལ་ཕྱིར་འཇོག་སྐབས་
མཉམ་མ་བཞག་པར་ལག་སྣེར་ཐོགས་ཏེ་ས་ལ་འཐོར་བ་རེད། ཅོ་སེ་ཧྥུ་ཡིས་ཟོ་བ་ཐང་
ལ་བཞག་རྗེས་འཁང་རའི་མིག་མདངས་ཀྱིས་ཁང་པའི་ནང་ལ་སྐོར་ལྟ་ཞིག་བྱས་རྗེས།
མགྲིན་པ་འཛེར་འཛེར་པོ་དེ་ཕྱེ་ནས་སྐད་ཅོར་བརྒྱབ་བྱུང་། “ངས་ཧ་གོ་མ་བྱུང་། ཁྱོད་ཁོ་
ནར་དོན་དག་ཅི་ཡང་མེད་པར་དེ་གར་ཧད་འདུག མི་གཞན་ཐམས་ཅད་རང་རང་གི་ལས་
ཀ་བསྒྲུབ་ཏུ་ཕྱིན་སོང་། མ་རབས་ཐ་ཤལ་གྱི་བྱ་སྤྱོད། ངས་བལྟས་ན་ཁྱོད་ནི་འཇོན་ནུས་ཅི་
ཡང་མེད་མཁན་ཞིག་རེད། ཁྱོད་ལ་ཅི་ལྟར་བཤད་ཀྱང་ཕན་ཐོགས་མི་འདུག ཁྱོད་ཀྱི་སྐྱོན་
ཆ་ནི་ནམ་ཡང་ཡོ་བསྲང་མི་བྱེད། བློ་སེམས་རྩེ་གཅིག་ངང་གདོན་འདྲེའི་གམ་ལ་འགྲོ་
འདོད་པ་རེད། ཁྱོད་ཀྱི་འདས་ཟིན་པའི་ཨ་མ་དེ་དང་འདྲ།”
དང་ཐོག་ངས་སྐད་ཆ་དེ་དག་ང་ལ་བཤད་ཀྱིན་འདུག་སྙམ་པས། ཁོང་ཁྲོ་མེ་ལྟར་
འབར་བཞིན་ཕར་སོང་ནས་རྒས་འཁོགས་དེར་རྡོག་ཐོས་གཞུས་ཏེ་སྒོར་ཕུད་དགོས་
བསམ་མོད། ཕར་ཁོའི་ཉེ་སར་སླེབས་དུས་ཧེ་ཟི་ཁི་ལེ་ཧྥུ་ལྕམ་མོ་ཡི་སྐད་ཆས་ངའི་གོམ་
མཚམས་འཇོག་ཏུ་བཅུག “རྒས་འཁོགས་ཁ་མང་། མི་ངན་འཚུལ་འཆོས་ཅན།” མོས་
ཕྱིར་སྡིགས་དོན། “ཁྱོད་འདི་ལྟར་གདོན་འདྲེ་གླེང་རྒྱུར་དགའ་བས་ནམ་ཞིག་གདོན་
འདྲེས་ཁྱོད་རང་གསོན་བཟུང་བྱེད་པར་མི་སྐྲག་གམ། ངས་སྔོན་ཆད་ནས་ཁྱོད་ལ་བཤད་
ཡོད། ང་ལ་ཕོག་ཐུག་མ་གཏོང་། དེ་མིན་ན་ངས་གདོན་འདྲེ་ལ་གསོལ་འདེབས་ཞུས་ཏེ་
ཁྱོད་རང་འཛིན་དུ་འཇུག་ངེས། ཁྱོད་དེ་གར་སྡོད། འདིར་ལྟོས་དང་། ཅོ་སེ་ཧྥུ།” མོས་མུ་
མཐུད་དུ་བཤད་ཞོར་དཔེ་སྒྲོམ་ལས་དཔེ་དེབ་ནག་པོ་ཞིག་མར་བླངས་སོང་། “ཁྱོད་ཀྱིས་
གསལ་བོར་ལྟོས། ངས་ཆོ་འཕྲུལ་སྦྱངས་ནས་ཚད་ག་འདྲ་ཞིག་ཏུ་སླེབས་འདུག་པར་ལྟོས།
ང་ལ་ནུས་མཐུ་ཆེན་པོ་ཡོད། ཡུན་རིང་མ་འགོར་བར་གནས་འདིའི་ཡོད་ཚད་རྨེག་མེད་
དུ་བཟོ་ངེས། བ་མོ་དམར་ལྡང་མ་དེ་ཡང་དོན་མེད་དུ་ཤི་བ་མ་རེད། ཁྱོད་ཀྱི་རུས་ཚིགས་
ན་བ་དེ་ཡང་སྐྱབས་མགོན་གྱི་བྱིན་རླབས་ལས་བྱུང་བ་ག་ལ་ཡིན།” “འོ། བསམ་གནག་
རེད་ཨང་།བསམ་གནག་རེད།”རྒན་པོ་དེས་དབུགས་ཧལ་ཧལ་ངང་བཤད་རྒྱུར།“སྐྱབས་
མགོན་གྱིས་ང་ཚོ་གདོན་འདྲེའི་ལག་ནས་སྐྱོབ་པར་སྨོན།” “མ་རེད། ལྷས་ཉེས་ཆད་
བཅད་པ་རེད། སྐྱབས་མགོན་གྱིས་ཁྱོད་སྔར་ནས་དོར་ཟིན། སྒོར་རྒྱུགས་ཤིག དེ་མིན་
ན། ངས་ཁྱོད་ལ་སྡུག་བསྔལ་མི་ཟད་པ་མྱོང་དུ་འཇུག་ངེས། ངས་ཁྱོད་ཚོ་མི་རེ་རེར་པྲ་
ཚིལ་གྱིམི་ཆུང་གཅིག་རེ་ལས་དགོས། མི་སུ་ཞིག་ངའི་གཏན་ཁེལ་ལས་བརྒལ་ན།
ངས། ངས་སྔོན་ལ་མི་དེར་སྡུག་བསྔལ་ཇི་འདྲ་བཟོ་རྒྱུ་ཡིན་པ་མི་བཤད། འོན་ཀྱང་།
སྒུག་སྡོད་དང་ཆོག མགྱོགས་པོར་སོང་། ངས་ད་ལྟ་ཁྱོད་དམིགས་སུ་བཟུང་ཡོད།” ལྷ་
མ་ཆུང་ཆུང་དེས་རང་གི་མཛེས་སྡུག་གི་མིག་ཟུང་ཆེ་ཆེར་བགྲད་དེ་ཧ་ཅང་གདུག་རྩུབ་
ཆེ་བའི་ཉམས་ཤིག་བསྟན་པ་ན། ཅོ་སེ་ཧྥུ་དངོས་གནས་རབ་ཏུ་སྐྲག་སྟེ་ལུས་པོ་འདར་
སིག་སིག་ངང་གསོལ་འདེབས་བྱེད་ཞོར། “བསམ་ནག་རེད་ཨང་།" ཞེས་སྡུག་སྐད་ཅིག་
བཏོན་ནས་སྒོ་ཕྱིར་བྲོས་སོང་།
ངའི་སྣང་ངོར་མོའི་བྱ་སྤྱོད་དེ་དག་ནི་ལས་རྒྱུ་གཞན་མ་རྙེད་པའི་བྱིས་པའི་རྩེད་
མཚར་ལྟ་བུ་ལས་མ་འདས། ད་ནི་ཁང་པའི་ནང་ངེད་གཉིས་ལས་ལྷག་མེད། ངས་རང་གི་
མིག་མདུན་གྱི་དཀའ་ངལ་མོར་བསྐྱར་བཤད་ཅིག་བྱས་པ་ཡིན།
“ཧེ་ཟི་ཁི་ལེ་ཧྥུ་ལྕམ་མོ།” ངས་རེ་ཞུའི་ངག་གིས་བཤད་དོན། “ངས་ཁྱོད་ལ་བར་
ཆད་བཟོས་པར་དགོངས་དག་ཞུ། ཁྱོད་ལ་འདི་འདྲའི་བཞིན་རས་ཤིག་ཡོད་པས། ནང་
སེམས་ཀྱང་ངན་པ་ཞིག་ཡིན་མི་སྲིད། ཁྱོད་ཀྱིས་ང་ལ་ལམ་རྟགས་རེ་བཤད་དེ་ཁྱིམ་ལ་
ཕྱིར་ལོག་པར་རོགས་རམ་ཞིག་གནོངས། ཕྱིར་འགྲོ་བར་ང་ལ་ཐབས་བཀོད་ཅི་ཡང་མི་
འདུགདེ་ནི་དཔེར་ན་ཁྱོད་ལུན་ཏོན་གྲོང་ཁྱེར་ལ་འགྲོ་མི་ཤེས་པ་ལྟ་བུ་རེད།”
“ཁྱོད་གང་ནས་ཚུར་ཡོང་ན་དེ་ནས་ཕྱིར་ལོག་ཆོག”
མོས་དེ་ལྟར་ལན་བཏབ་ཅིང་། བདེ་ལྷོད་ངང་རང་གི་རྐུབ་སྟེགས་སྟེང་བསྡད།
མོའི་མདུན་དུ་པྲ་སྒྲོན་ཞིག་བཀར་ཞིང་དཔེ་ཆ་མཐུག་པོ་དེའི་ཁ་ཕྱེ་སོང་། “ངའི་སྐད་
ཆ་འདི་ཧ་ཅང་ཉུང་བསྡུས་ཤིག་ཡིན་རུང་། དེ་ལས་ལྷག་པའི་བསམ་འཆར་ཡག་པོ་མེད།”
“དེ་ན། རྗེས་ཕྱོགས་ཁྱོད་ཀྱིས་ང་ཁ་བས་གཡོགས་པའི་འདམ་དོང་ཞིག་ཏུ་འཁྱག་
ཤི་ཐེབས་པ་ཐོས་ཚེ། སྐབས་དེར་ཁྱོད་ཀྱིས་སེམས་ནས་དེའི་ནག་ཉེས་ཁག་ཅིག་ངས་ཀྱང་
ཁུར་དགོས་ཞེས་རང་ཉིད་ལ་ལེ་བདའ་བྱེད་མི་སྲིད་དམ།”
“དེ་ག་ལ་སྲིད། ངས་ནི་ཁྱོད་ལ་ཕར་འགྲོ་རོགས་བྱེད་མི་ཐུབ། ཁོ་ཚོས་ང་ལྡུམ་རའི་
ཕྱི་རོལ་ལ་ཡང་འགྲོ་རུ་མི་འཇུག"
“ཁྱོད་ཟེར་རམ། འདི་འདྲའི་མཚན་མོ་ཞིག་ལ། གལ་ཏེ་ངས་རང་ཉིད་སྟབས་བདེ་
བར་དམིགས་ཏེ། ཁྱོད་སྒོ་ཐེམ་ལས་ཕྱི་ལ་གོམ་གང་འགྲོ་བའི་རེ་བ་བཏོན་ཚེ། ངའི་སེམས་
སུ་ཧ་ཅང་བཟོད་དཀའ་བ་ཡིན། ངས་སྐད་རྒྱག་དོན་ནི། ལམ་ཞིག་སྟོན་རོགས་ཞེས་ཁྱོད་ལ་
ཞུ་བ་བྱེད་པ་ཙམ་ལས་ལམ་ཁྲིད་བྱོས་ཟེར་བ་ག་ལ་ཡིན། ཡང་མིན་ན། ཁྱོད་ཀྱིས་ཧེ་ཟི་ཁི་
ལེ་ཧྥུ་ལ་རེ་བ་ཞུས་ནས། ང་ལ་ལམ་ཁྲིད་མཁན་ཞིག་མངག་ཏུ་འཇུག་རོགས།”
“སུ་མངག་དགོས་སམ། ཁོ་རང་འདི་ན་ཡོད། དེ་མིན་ཨེན་ཧྲབ་དང་ཟེ་ལ། ཅོ་སེ་ཧྥུ་
དང་ང་བཅས་ཡོད། ཁྱོད་ལ་སུ་དགོས་སམ།"
“དེ་ན་གཞིས་ཀ་འདིར་བྱིས་པ་མེད་དམ།”
“མེད། མི་འདི་ཚོ་མ་གཏོགས་མེད།”
“དེ་ན་དོ་དགོང་ང་འདི་རུ་ཞག་སྡོད་བྱེད་རྒྱུ་ལས་ཐབས་གཞན་མེད། ངས་ཁ་ཡ་
མི་བྱེད།”
“དོན་དེ་ཁྱོད་སྦྱིན་བདག་ལ་གྲོས་བྱེད་དུ་སོང་། ང་ལ་འབྲེལ་བ་ཅི་ཡང་མེད། ཐེངས་
འདིར་ཁྱོད་ཀྱིས་བསམ་ཤེས་ན་འགྲིག རྗེས་ཕྱོགས་རི་ཁུལ་འདི་རུ་ཡར་རྒྱུགས་མར་རྒྱུགས་
བྱེད་མི་རུང་བ་ཤེས་འོས།” སྐབས་དེར་ཧེ་ཟི་ཁི་ལེ་ཧྥུ་ཡི་རྣར་གཟན་པའི་སྐད་སྒྲ་དེ་ཐབ་
ཚང་གི་སྒོ་ཁ་ནས་གྲག་ཡོང་།
“ཁྱོད་འདི་ནས་ཞག་འདུག་བྱེད་རྒྱུ་ཡིན་ཟེར་ན། ངས་ནི་མགྲོན་པོར་མལ་ཁྲི་ཞིག་
བསྐྱུར་མེད། ཁྱོད་རང་ངོ་མ་འདི་ནས་སྡོད་རྒྱུ་ཡིན་ན། ཧ་རེ་ཏོན་དང་ཡང་ན་ཅོ་སེ་ཧྥུ་གང་
རུང་གི་ཉལ་སའི་ནང་འཚང་ཁ་རྒྱག་དགོས།”
“ང་ཁང་པ་འདིའི་ནང་གི་རྐུབ་སྟེགས་སྟེང་གཉིད་ཆོག”
ངས་ལན་བཏབ།
“མི་ཆོག ཕྱུག་པོ་དང་དབུལ་བོ་སུ་ཡིན་རུང་། མི་ཆ་མེད་ནི་ཅི་ལྟར་བཤད་ཀྱང་མི་
ཆ་མེད་རེད། ངས་རང་གིས་ལྟ་རྟོག་བྱེད་མི་ཐུབ་པའི་གནས་སྟངས་འོག མི་སུ་ཡང་འདིར་
སྡོད་དུ་མི་འཇུག དེ་ངའི་གཤིས་ལུགས་དང་མི་མཐུན།” གུས་པ་མེད་པའི་མི་ངན་དེས་དེ་
ལྟར་བཤད།
བརྙས་དམོད་དེ་མྱངས་རྗེས། ངས་བཟོད་བསྲན་བྱེད་མི་ཐུབ་པར་གྱུར་ཏེ་ཕྱིར་ཁོ་
ལ་ཚིག་ལོག་ཅིག་བཤད་རྗེས་སྒོ་ཕྱིར་རྒྱུགས་པ་ཡིན། ང་རང་ཁྲོ་འཚུབ་འཚུབ་ངང་ར་
སྐོར་ནང་སླེབས་དུས་མ་བསམ་ས་ནས་ཨེན་ཧྲབ་དང་གདོང་ཀ་ཞིག་བརྒྱབ། མུན་ཡོངས་
སུ་རུབ་ཟིན། ས་ཕྱོགས་གང་དུ་འགྲོ་དགོས་པ་ཡང་མ་ཤེས་པར་ལག་སྙོབ་བྱེད་ཀྱིན་པའི་
སྐབས་དེར། ངས་ཁོ་ཚོས་ཕན་ཚུན་ལ་ཁ་བརྡ་བྱེད་པའི་སྐད་སྒྲ་གོ་བྱུང་། དེ་ཡང་ཁྱིམ་
འདིའི་མི་དེ་ཚོའི་བར་ལ་ཇི་འདྲའི་གུས་ལུགས་ལྡན་པའི་དཔེ་བརྗོད་གཞན་ཞིག་རེད།
དང་ཐོག ཕོ་གསར་དེས་ད་དུང་ང་ལ་གདུང་སེམས་ཤིག་བཅངས་ཡོད་པ་འདྲ།
ངས་ཁོ་ལ་ནགས་ར་ཡོད་ས་དེའི་མཚམས་བར་འགྲོ་རོགས་ཤིག་བྱེད།” ཁོས་དེ་
ལྟར་བཤད།
“ཁྱོད་ཀྱིས་ཁོ་ལ་དམྱལ་བའི་ནང་ལ་འགྲོ་རོགས་གྱིས།” ཁོའི་སྦྱིན་བདག་གིས་ལན་
དུ་སྐད་ཅོར་དེ་ལྟར་བརྒྱབ། “ཁྱོད་སོང་ཤུལ་དུ། སུས་རྟ་རྣམས་ལ་བདག་བྱེད་དགོས་སམ།"
“མི་ཞིག་གི་ཚེ་སྲོག་ཞག་གཅིག་རིང་རྟ་རྣམས་ལ་བདག་བྱེད་རྒྱུ་ལས་གལ་ཆེ་ངེས་
རེད། ཅི་ལྟར་བཤད་ཀྱང་ཁོ་ལ་མི་ཞིག་གིས་འགྲོ་རོགས་བྱེད་དགོས།” ཧེ་ཟི་ཁི་ལེ་ཧྥུ་ལྕམ་
མོ་ཡིས་སྐད་དམའ་མོས་དེ་ལྟར་བཤད། ངས་མོ་དེ་འདྲའི་སེམས་བཟང་ཞིག་ཡིན་རྒྱུའི་རེ་
བ་བཅངས་མེད།
“ཁྱོད་ཀྱིས་ང་ལ་བཀོད་འདོམས་བྱེད་མི་དགོས།” ཧ་རེ་ཏོན་གྱིས་ལན་སློག་དོན།
“གལ་ཏེ་ངོ་མ་ཁོ་ལ་སེམས་ཁྲལ་བྱེད་པ་ཡིན་ན། ཁྱོད་ཀྱིས་ཁ་མ་གྲག་ན་ཡག་ཤོས་རེད།”
“དེ་ན་ངས་ཁོ་ཤི་རྗེས་རྣམ་ཤེས་འདྲེ་རུ་སྐྱེས་ནས་ཁྱོད་འཛིན་པའི་སྨོན་ལམ་
འདེབས། ངས་ད་དུང་འཇོལ་མོ་གཞིས་ཀ་རྩ་བ་ནས་འཇིག་ཅིང་། སྐུ་ཞབས་ཧེ་ཟི་ཁི་ལེ་ཧྥུ་
ཡིས་ཁང་པ་གླ་མཁན་གཉིས་པ་ཞིག་མི་རྙེད་པའི་སྨོན་ལམ་འདེབས།”
“ཁྱོད་ཚོས་ཉོན་དང་། ཁྱོད་ཚོས་ཉོན་དང༌། མོས་སྨོན་ལམ་ལོག་པ་འདེབས
ཀྱིན་གདའ།”
ཅོ་སེ་ཧྥུ་ཡིས་ལྡབ་ལྡིབ་ངང་དེ་ལྟར་ཟེར། སྐབས་དེར་ང་ཐད་ཀར་ཁོ་ལ་གཟས་ཏེ་
ཕར་རྒྱུགས།
ཁོ་ནི་སྐད་ཆ་གོ་ཐུབ་པའི་ཉེ་འཁོར་ཞིག་ཏུ་བསྡད་འདུག་ཅིང་། པྲ་སྒྲོན་གྱི་འོད་ལ་
བརྟེན་ནས་བཞོན་མ་འཇོ་བཞིན་གདའ། ངས་བརྡ་ཙམ་ཡང་མ་བརྒྱབ་པར་ཁོའི་ལྒང་བཞུ་
ཚུར་འཕྲོག་ཅིང་། ཁ་ནས་སང་ཉིན་ཕྱིར་སྐྱེལ་ཡོང་ཞེས་ཟློ་ཞོར་གོམ་སྟབས་ཆེན་པོས་ཐག་
ཉེ་སའི་གློ་སྒོ་ཡི་ཕྱོགས་སུ་རྒྱུགས།
“སྐུ་ངོ་། སྐུ་ངོ་། ཁོས་ངའི་ལྒང་བཞུ་འཕྲོག་སོང་།”
རྒད་པོ་དེས་ཁ་ནས་དེ་ལྟར་འབོད་ཞོར་ངའི་རྗེས་དེད་ནས་ཐོན།
“ཧེ། ཁྲག་སོ། ཧེ། སྒོ་ཁྱི། ཧེ། སྟག་སྤྱང་། ཁོ་འཆོར་དུ་མ་འཇུག འཆོར་དུ་
མ་འཇུག”
སྒོ་ཆུང་ཕྱེ་མ་ཐག་པའི་སྐབས་དེར། ལུས་སྤུ་གཟེང་བའི་གདོན་ཁྱི་གཉིས་ཐད་ཀར་ངའི་
མགུལ་དུ་མཆོངས་ཤིང་། ལུས་པོ་བརྟན་པོ་མ་ཡོང་བས་ང་རང་ས་རུ་བསྒྱེལ་ཞིང་ལྒང་བཞུ་
ཡང་ཞི་བར་བྱས། སྐབས་དེར་རྣ་ལམ་དུ་གྲག་པ་ནི་ཧ་རེ་ཏོན་དང་ཧེ་ཟི་ཁི་ལེ་ཧྥུ་གཉིས་ཀྱི་ཧ་
ཧའི་གད་མོ་རེད། ངའི་ཡ་ཆུང་ཁོག་པ་ངོ་ཚ་དང་ཁོང་ཁྲོས་འགད་ལ་ཁད་ཅིག་བྱས།
སྟབས་ལེགས་པ་ཞིག་ལ་དུད་འགྲོ་དེ་གཉིས་ཀྱིས་མཆེ་གཙིགས་སྡེར་བགྲད་དང་
བཅས་རྔ་མ་གཡུགས་ཤིང་མགོ་བོ་སྤྲུགས་ཏེ་རྔམ་ཟིལ་སྟོན་པ་ལས་དོན་ངོ་མར་ང་རང་
ཁྱུར་མིད་དུ་གཏོང་བསམ་པ་མིན་ཚོད་རེད། ཡིན་ནའང་ང་ལ་ས་ནས་ཡང་བསྐྱར་ཡར་
འགྲེང་བའི་གོ་སྐབས་གཏན་ནས་སྤྲད་མ་སོང་། དེ་བས་ང་རང་ཅི་བྱ་གཏོལ་མེད་དུ་གྱུར་ཏེ་
ས་རུ་ཉལ་ནས་ཁྱི་སྨྱོན་དེ་གཉིས་ཀྱི་བདག་པོའི་བཀའ་བརྡ་ལ་སྒུག་དགོས་བྱུང་། མཇུག་
མཐར་ངའི་མགོ་ཡི་ཞྭ་མོ་ཡང་ས་རུ་ལྷུང་ཞིང་ཁོང་ཁྲོས་ལུས་པོ་ཡང་འདར་དུ་བཅུག ངས་
མི་ངན་དེ་དག་ལ་མྱུར་དུ་ང་རང་ཕྱི་ལ་གློད་དགོས་པའི་བཀའ་ཕབ་ཅིང་། གལ་ཏེ་ད་དུང་
སྐར་མ་གཅིག་ལ་འགོར་འགྱངས་བྱེད་ཕོད་ཚེ། རྗེས་མ་ཁྱོད་ཚོ་འགྱོད་པ་སྐྱེ་ངེས་ཞེས་
བཤད། ངས་ད་དུང་མཚམས་མ་ཆད་པར་དགྲ་ཤ་འདི་ལེན་ཁོ་ཐག་ཡིན་ཞེས་སྐད་ཅོར་
བརྒྱབ་ཅིང་། འབྲེལ་མི་ཆགས་པའི་སྤྱོ་ཚིག་དང་འཇིགས་སྐུལ་གྱི་སྐད་ཆ་མང་པོ་བཤད་
པ་ཡིན། དེ་འདྲའི་གདུག་རྩུབ་ཀྱིས་ཁེངས་པའི་ཞེ་འཁོན་དེས་གནའ་བོའི་རྒྱལ་པོ་ལི་
ཨེརགྱི་ངང་ཚུལ་ཡང་དབང་མེད་ཡིད་ལ་འཁོར་བར་བྱེད། ང་ནི་ཁོང་ཁྲོའི་མེ་ལྕེ་འབར་
ཞིང་། སྣ་ཁུང་ནས་ཁྲག་དམར་བར་མེད་དུ་བཞུར། ཡིན་ནའང་ཧེ་ཟི་ཁི་ལེ་ཧྥུས་ད་དུང་
ཧབ་ཆ་རྒྱག་གིན་གདའ། ངས་ཀྱང་ཁོ་ལ་མུ་མཐུད་དུ་སྡིགས། སྐབས་དེར་བློ་རིག་ང་ལས་
གསལ་ཞིང་སེམས་པ་ང་ལས་བཟང་བའི་མི་ཞིག་གློ་བུར་དུ་སླེབས་པ་མིན་ན། ངས་ངོ་མ་
གནས་སྟངས་དེ་ཇི་ལྟར་མཇུག་བསྒྲིལ་དགོས་པ་ཡང་ཤེས་མ་བྱུང་། མི་དེ་ནི་ཟེ་ལ་རེད།
གཟུགས་སྟོབས་ལྡན་པའི་ཁྱིམ་འཛིན་ཞལ་ཏ་མ་དེས་ཕྱི་རོལ་ཏུ་འུར་ཟིང་ཆེ་ནས་ཆེ་རུ་
སོང་བ་ཐོས་པས། དོན་དག་ཅི་བྱུང་བལྟ་རུ་ཡོང་བ་རེད། མོས་མི་སུ་ཞིག་གིས་ང་ལ་གནོད་
འཚེ་བཟོས་པ་གསལ་བོར་རྟོགས་ཡོད་མོད།
སྦྱིན་བདག་ལ་ཕོག་ཐུག་བཟོ་མི་ཕོད་པས་ཁ་ཕྱིར་འཁོར་ནས་སྐད་གསང་མཐོན་པོས་
ཕོ་གཞོན་ཐ་ཤལ་དེར་སྡིགས་བྱུང་། “ཡག་པོ་རེད་ཡ། སྐུ་ཞབས་ཨེན་ཧྲབ། ཐེངས་རྗེས་མ་
ཁྱོད་ཀྱིས་ད་དུང་དོན་བཟང་ཅི་ཞིག་བསྒྲུབ་རྒྱུ་ཡིན་པ་ངས་ཚོད་དཔག་བྱེད་མི་ཐུབ། ང་
ཚོས་ངོ་མ་རང་ཁྱིམ་གྱི་སྒོ་ཁ་རུ་མི་གསོད་གྱོད་དོན་ཞིག་བཟོ་རྒྱུ་ཡིན་ནམ། ད་ང་ཁྱིམ་ཚང་
འདི་ནས་སྡོད་ཐབས་མི་འདུག ལྟོས་དང་། སྡུག་བསྔལ་གྱིས་གཟིར་བའི་ཕོ་གསར་འདིར་
ལྟོས་དང་། ཁོས་དབུགས་ཀྱང་འབྱིན་དཀའ་བར་གདའ། ད་ཆོག་ཐལ། ཆོག་ཐལ། ཁྱོད་
ཀྱིས་དེ་ལྟར་མ་བྱེད། མགྱོགས་པོར་ནང་ལ་འགྲོ། ངས་ཁྱོད་ལ་རྨ་བཅོས་བྱ། དེ་ལྟར་སྡོད།
ཁྱོད་མ་འགུལ།"
སྐད་ཆ་བཤད་ཚར་རྗེས་མོས་ཆུ་འཁྱག་ཟོ་བ་ཕྱེད་ཙམ་ངའི་སྐེ་ལ་བླུགས་ཤིང་། ང་
རང་དྲུད་ནས་ཐབ་ཚང་དུ་སོང་། སྐུ་ཞབས་ཧེ་ཟི་ཁི་ལེ་ཧྥུ་ཡང་རྗེས་འབྲངས་ནས་ནང་དུ་
སླེབས། ཁོའི་རྙེད་པར་དཀའ་བའི་དགའ་སྤྲོ་དེ་མྱུར་དུ་ཡལ་ཞིང་གདོང་ལ་ཡང་བསྐྱར་
ནམ་རྒྱུན་གྱི་སྡུག་མདོག་དེ་མངོན་འདུག
ངའི་ལུས་པོ་ཤིན་ཏུ་མི་བདེ་ལ། མགོ་ཡོམ་འཁོར་ཞིང་སྐྱུག་མེར་ལངས་པས། འུ་ཐུག་
ཐབས་ཟད་ཀྱི་ངང་ནས་ཁོ་ཚང་དུ་ཞག་གཅིག་ལ་གནས་ཚང་གཡོར་དགོས་བྱུང་། ཧེ་ཟི་
ཁི་ལེ་ཧྥུ་ཡིས་ཟེ་ལར་ང་ལ་མངར་ཆང་པུ་རན་ཏི་ཕོར་གང་བླུད་ཅེས་མངག་བཀོད་བྱས་
རྗེས་ཕྱིར་ཁང་པ་ནང་མར་ལོག་སོང་། ཁྱིམ་འཛིན་ཞལ་ཏ་མ་ཟེ་ལས་ངའི་གནས་སྟངས་
ལ་གདུང་སེམས་དང་བཅས་སེམས་གསོའི་ཚིག་འགའ་བཤད་ཅིང་། སྦྱིན་བདག་གི་བཀའ་
བཀོད་ལྟར་ང་ལ་ཆང་རག་བླུད་པ་དང་། ལུས་ཁམས་ཅུང་ཟད་སོས་རྗེས་མོས་ང་·རངང་ཁྲིད་
ནས་ཉལ་ས་འཚོལ་དུ་ཕྱིན།

ལེའུ་གསུམ་པ།

ང་ཁྲིད་ནས་ཐོག་ཁང་དུ་འཛེག་པའི་བར་སྐབས་དེར། མོས “པྲ་སྒྲོན་གྱི་འོད་སྣང་ཕྱི་
ལ་འཕྲོ་རུ་མ་འཇུག སྒྲ་གྲག་ཏུ་མ་འཇུག” ཅེས་གདམས་བྱུང་། རྒྱུ་མཚན་ནི་མོས་ང་ལ་
བཀོད་སྒྲིག་བྱས་པའི་ཁང་མིག་དེར་ཁྱིམ་འདིའི་སྦྱིན་བདག་གིས་འཛེམ་དོགས་གང་རུང་
ཞིག་བྱེད་པ་སྟེ། ནམ་རྒྱུན་སྦྱིན་བདག་གིས་མི་གཞན་སུ་ཡང་ཁང་པ་དེའི་ནང་ཁྲིད་པ་
མཐོང་མ་མྱོང་ཟེར།
ངས་རྒྱུ་མཚན་དྲིས་པ་ན། མོས་ཀྱང་ལན་གསལ་བོ་ཞིག་འདེབས་མ་ཤེས། མོ་ཡང་
ཁྱིམ་ཚང་འདིར་ཡོང་ནས་ལོ་ངོ་རེ་གཉིས་ལས་འགོར་མེད་ལ། དེའི་ཁར་ཁྱིམ་ཚང་འདི་ལ་
མ་གཞི་ནས་བློ་ངོར་མི་ཤོང་བའི་དོན་དག་མང་བས་སྣང་མེད་དུ་བསྐྱུར་བ་ཡིན་ཟེར།
ད་ནི་ང་ཡང་ལུས་པོ་ངལ་ཞིང་ཁམས་མི་དྭངས་པས་དོན་དེ་ཚོར་སྣང་དོགས་ཆེན་
པོ་མ་བྱས། ངས་སྒོ་ནང་ཕྱོགས་ནས་གཏན་རྗེས་ཕྱོགས་བཞིར་མིག་མྱུལ་བྱེད་ཞོར་མལ་ཁྲི་
གང་དུ་ཡོད་པར་བལྟས། ཁང་པའི་ནང་གི་ཁྱིམ་ཆས་ཡོད་ཚད་མདོར་བསྡུས་ན་རྐུབ་སྟེགས་
ཤིག་དང་གོས་སྒམ་ཞིག ད་དུང་མོན་ཆ་རས་བཟོས་པའི་ཤིང་སྒམ་ཆེན་པོ་ཞིག་བཅས་རེད།
ཤིང་སྒམ་གྱི་སྟོད་ངོས་སུ་བུ་ག་གྲུ་བཞི་མ་འགའ་བཏོད་འདུག་ལ། ཕར་བལྟས་ཚོད་ཀྱིས་
ཤིང་རྟའི་སྒེའུ་ཁུང་དེ་རིགས་དང་ཅུང་ཟད་འདྲ་བར་སྣང་། ང་སྒེའུ་ཁུང་ལྟ་བུ་དེའི་ཉེ་སར་
སོང་སྟེ་ནང་ལ་བལྟས་པ་ན། དེ་ནི་ཇུས་འགོད་ཤིན་ཏུ་ལེགས་པའི་ཤིང་གི་མལ་ཁྲི་དབྱིབས་
ཚུགས་རྙིང་པ་ཅན་ཡིད་དུ་འོང་བ་ཞིག་རེད། དེ་ལྟར་བཟོས་ན་ཁྱིམ་འདིའི་མི་རེར་ཁང་
པ་གཅིག་རེ་བཀོད་སྒྲིག་བྱེད་པའི་དགོས་པ་མེད་དེ། དོན་ལ་མལ་ཁྲི་དེས་གསང་བའི་ཁང་
མིག་ཆུང་ཆུང་ཞིག་གི་གོ་ཆོད་འདུག དེར་ད་དུང་སྒེའུ་ཁུང་གི་སྟེགས་བུ་ཡོད་ཅིང་དེ་ནི་
སྒྲོག་ཙེ་ཞིག་གི་དོད་དུ་སྤྱད་ཆོག
ངས་ཤིང་སྒམ་དེའི་འདེད་སྒོ་གཉིས་སོ་སོར་དེད་ཅིང་། པྲ་སྒྲོན་བཟུང་སྟེ་ནང་ལ་འཛུལ་
རྗེས་ཡང་བསྐྱར་འདེད་སྒོ་གཏན་པ་ཡིན། སྐབས་དེར་ངའི་སེམས་པ་བདེ་ལ་བབས་བྱུང་། ད་
ནི་ཧེ་ཟི་ཁི་ལེ་ཧྥུ་སོགས་མི་གཞན་སུ་ཞིག་གིས་ཀྱང་ང་བཙལ་ནས་རྙེད་མི་སྲིད་འདོད།
ངས་པྲ་སྒྲོན་སྒེའུ་སྟེགས་སྟེང་བཞག་པ་ན། དེ་རུ་རླམ་གྱིས་ཟིན་པའི་དཔེ་དེབ་འགའ་
སྤུངས་ཡོད་པ་མཐོང་ཞིང་། ཚོན་རྩི་བྱུགས་པའི་སྟེགས་བུའི་ངོས་སུ་ཡི་གེ་མང་པོ་བརྐོས་
འདུག ཆེ་ཆུང་མི་གཅིག་པའི་ཡི་གེ་དེ་ཚོར་ཡང་ཡང་བལྟས་ཀྱང་མི་འགའ་ཡི་རུས་
མིང་ལས་གཞན་གང་ཡང་མ་མཆིས། “ཁཱ་སེ་རེན་ཨེན་ཧྲབ།” ཡང་གནས་གཞན་ཞིག་
ཏུ “ཁཱ་སེ་རེན་ཧེ་ཟི་ཁི་ལེ་ཧྥུ” ཞེས་པར་འགྱུར་བ་དང་། ཡང་མཇུག་མཐར “ཁཱ་སེ་རེན་
ལིན་ཏོན” ཞེས་པར་གྱུར་འདུག ངས་ལུས་སེམས་ངལ་དུབ་ཀྱི་ངང་ནས་མགོ་བོ་སྒེའུ་
ཁུང་ལ་བསྙེས་ཤིང་། ཁ་ནས་ལྡབ་ལྡིབ་ངང “ཁཱ་སེ་རེན་ཨེན་ཧྲབ། ཧེ་ཟི་ཁི་ལེ་ཧྥུ། ལིན་
ཏོན” ཞེས་རུས་མིང་དེ་དག་བཟློ་ཞོར་གཉིད་ལ་ཤོར་རག་བར་དུ་ལུས། ཡིན་ནའང་མིག་
བཙུམས་ནས་སྐར་མ་ལྔ་མ་འགོར་བར། གློ་བུར་དུ་གདོན་གྱིས་ཆོ་འཕྲུལ་བསྟན་པ་ལྟར།
མུན་པའི་ཀློང་དུ་གསལ་ཞིང་འཚེར་བའི་ཡིག་འབྲུ་དཀར་པོ'ཞིག་མངོན་ཞིང་། དེ་མུར་
སྟོང་པའི་དབྱིངས་སུ་ཁཱ་སེ་རེན་གྱི་རུས་མིང་དེས་བཀང་སོང་། ང་དངངས་སྐྲག་གིས་སད་
ཅིང་མིག་མདུན་གྱི་རུས་མིང་དེ་དག་ཡལ་དུ་འཇུག་དགོས་བསམ་དུས། པྲ་སྒྲོན་གྱི་སྡོང་
རས་ལོགས་ཀྱི་དཔེ་དེབ་རྙིང་པ་ཞིག་གི་སྟེང་དུ་ཡོན་ཞིང་། དཔེ་དེབ་ཀྱི་ཕྱི་ཐུམ་ལས་གླང་
ཀོ་མེ་ཡིས་བསྲེགས་པའི་འཚིག་དྲི་ཞིག་བྲོ་བཞིན་གདའ། སྐབས་དེར་ངས་པྲ་སྒྲོན་གྱི་སྡོང་
རས་བསྐྱར་བཅོས་ཤིག་བྱས་རྗེས། མགོ་བོ་ན་ཞིང་སྐྱུག་མེར་ལྡང་སྟེ་གཉིད་མ་ཁུགས་པས་
སྐྱིལ་དྲུང་དུ་བསྡད་པ་དང་། མེ་ཡིས་ཅུང་ཟད་ཚིག་ཟིན་པའི་དེབ་དེ་པུས་མགོར་བཞག་
སྟེ་ཁ་ཕྱེ་བ་ཡིན། མ་གཞི་དེ་ནི་ཡིག་གཟུགས་ཕྲ་བའི་དམ་པའི་གསུང་རབ་ཅིག་རེད། དེབ་
དེ་ལས་རླམ་དྲི་ཁ་བོ་ཞིག་འཐུལ་བྱུང་། མདུན་ཤོག་ནང་མའི་ངོས་ལ “ཁཱ་སེ་རེན་ཨེན་
ཧྲབ། མོའི་དེབ” ཅེས་ཡིག་འབྲུ་འགའ་བྲིས་འདུག ད་དུང་ཟླ་ཚེས་ཤིག་ཡོད། དེ་ནི་ལོ་
ཉེར་གསུམ་གྱི་སྔོན་ཞིག་རེད། ངས་དེབ་དེའི་ཁ་བསུམ་རྗེས་ཡང་བསྐྱར་དེབ་གཞན་ཞིག་
བླངས། དེ་ནས་ཡང་དེབ་གཞན་པ་ཞིག་བླངས། དེ་ལྟར་ངས་དེར་ཡོད་དཔེ་དེབ་ཆ་ཚང་
ཐེངས་གཅིག་སློག་པ་ཡིན། ཁཱ་སེ་རེན་གྱི་དཔེ་དེབ་དེ་ཚོ་ནི་ཆེད་དུ་དཔེ་དེབ་མང་པོ་ལས་
གདམ་གསེས་བྱས་ཡོང་བ་ཤ་སྟག་རེད། དེབ་དེ་ཚོའི་ཟུར་སྣེ་ཟད་ཡོད་པར་བལྟས་ན། ཡ་
རབས་ཀྱི་སློབ་གཉེར་ཁོ་ནའི་ཆེད་དུ་བྱས་མིན་སུས་ཤེས་མོད། གང་ལྟར་སྔོན་ཆད་བཀོལ་
སྤྱོད་མང་པོ་བྱས་མྱོང་བ་ཚོར་ཐུབ། མཆན་འགྲེལ་ཚད་ལྡན་ཞིག་ཡིན་མིན་བཤད་དཀའ་
མོད། ཕལ་ཆེར་ཆོས་ཚན་རེ་རེའི་ནང་དུ་སྣག་ཚས་ཡི་གེ་འགའ་རེ་བྲིས་མེད་ས་ཞིག་རྙེད་
དཀའ་ཚོད་རེད། གང་ལྟར་དཔར་འདེབས་པ་ཚོས་ཤོག་ངོས་སུ་སྟོང་ཆ་ཕྲན་ཙམ་བསྐྱུར་
ཡོད་ན་ཡང་། དེ་རུ་སྣག་ཚས་ཡིག་རིས་སྣ་ཚོགས་བྲིས་འདུག ལ་ལ་ནི་ཚིག་དུམ་ཡན་
གར་བ་ཞིག་ཡིན་ལ། གཞན་ཁ་ཤས་ནི་ཅུང་ཟད་ཆ་ཚང་བའི་ཉིན་ཐོ་ཞིག་ལ་བརྩི་ཆོག་
ཚོད་རེད། གང་ལྟར་གྲོག་མ་འདམ་དུ་ནུར་འདྲའི་ཡིག་གཟུགས་དེ་དག་ནི་ཡོངས་སུ་ནར
སོན་མེད་པའི་ལག་པ་ཆུང་ཆུང་ཞིག་གིས་བྲིས་པ་གསལ་བོ་རེད། དཔེ་ཆའི་གསེབ་ཀྱི་
ཕྱེད་ཀ་སྟོང་པ་ཡིན་པའི་ཤོག་ངོས་དེ་མཐོང་བས་ཧ་ལམ་ནོར་བུ་ཞིག་རྙེད་པ་ལྟར་དགའ་
བ་ལོས་ཡིན། དེ་རུ་ཟུར་ཟའི་རི་མོ་ལེགས་པོ་ཞིག་བྲིས་འདུག་ཅིང་། ང་ནི་དེ་ལ་ལྟ་འདོད་རབ་ཏུ་འཕེལ།
མ་གཞི་རི་མོའི་ནང་བྲིས་ཡོད་པ་ནི་ང་ཚོའི་ངོ་ཤེས་གྲོགས་པོ་ཅོ་སེ་ཧྥུ་རེད། རི་མོ་
བྲིས་པ་ཞིབ་ཚགས་མིན་རུང་མིག་དབང་འདྲེན་པའི་གསོན་ཤུགས་དང་ལྡན་འདུག
སྐབས་དེར་ང་ནི་གློ་བུར་དུ་ཆ་མེད་རྒྱུས་མེད་ཀྱི་ཁཱ་སེ་རེན་ལ་སྤྲོ་བ་ཞིག་སྐྱེས་བྱུང་། ངས་
མདོག་ཡལ་ལ་ཉེ་ཞིང་ངོས་ཟིན་དཀའ་བའི་ཡི་གེ་དེ་ཚོར་ཞིབ་ལྟ་བྱས་པ་ན། རི་མོ་དེའི་
གཤམ་དུ་ཡི་གེ་འདི་དག་བྲིས་འདུག
ཇི་འདྲའི་རླུང་རྟ་མི་རྒྱུགས་པའི་གཟའ་ཉི་མ་ཞིག་རེད་ཨང་།
ངས་རང་གི་ཨ་ཕ་ཕྱིར་ལོག་པའི་རེ་བ་བྱེད་ཀྱིན་ཡོད། ཧིན་དི་ལེ་ཁྱིམ་འདིའི་བདག་པོ་
བྱེད་པར་སུ་ཞིག་འཐད་སྲིད་དམ། ཁོ་ནི་ཧེ་ཟི་ཁི་ལེ་ཧྥུ་ལ་ཧ་ཅང་སྡང་། ཧེ་དང་ངེད་གཉིས་ཀས་
ཁོ་ལ་ངོ་རྒོལ་བྱ་རྒྱུ་ཡིན།དོ་དགོང་ངེད་གཉིས་ཀས་འཆར་གཞིའི་གོམ་པ་དང་པོ་སྤོས་པ་ཡིན།
ཉིན་ཧྲིལ་བོར་ཆར་བ་ཤག་ཤག་ཏུ་བབས་ཏེ་མཚམས་ཆད་མ་སོང་། ང་ཚོ་མཆོད་བཀུར་ལྷ་
ཁང་ལ་འགྲོ་ཐབས་མ་བྱུང་བས། ཅོ་སེ་ཧྥུ་ཡིས་མི་ཚང་མ་ནང་ཐོག་གནམ་ཁང་དུ་བསྡུས་ཤིང་།
ཧིན་དི་ལེ་དང་ཁོའི་ཆུང་མ་གཉིས་ཀྱིས་ཁང་པ་འོག་མའི་ནང་མེར་བསྲོས་ནས་བསྡད་ཡོད། དེ་
ནི་ཇི་འདྲའི་སྐྱིད་པ་ལ་ཨང་། ཁོ་ཚོས་ནི་ཅི་ལྟར་བཤད་ཀྱང་དམ་པའི་གསུང་རབ་ཀྱི་ཡི་གེ་ཐིག་
ཕྲེང་གཅིག་ཀྱང་ཀློག་མི་འདོད་པ་ངས་ཚིག་ཐག་གཅོད་ཐུབ། ཡིན་ནའང་ཧེ་ཟི་ཁི་ལེ་ཧྥུ་དང་ང་།
ད་དུང་སྙིང་རྗེ་འོས་པའི་ཞིང་ལས་བྱེད་མཁན་གྱི་བྱིས་པ་དེ་བཅས་ཀྱིས་ཁོའི་སྐད་ཆར་ཉན་
དགོས་པར་མ་ཟད། ལག་ཏུ་དམ་པའི་གསུང་རབ་ཀྱི་དེབ་རེ་སྤྲད་དེ་གནམ་ཁང་དུ་བདའ་སོང་།
ང་ཚོ་འབྲུ་རིགས་སྒྱེ་མོ་གང་གི་སྟེང་དུ་གྲལ་བསྒྲིགས་ནས་བསྡད་ཅིང་ཁ་ནས་སྡུག་ཡུས་སྣ་
ཚོགས་འདོན་ཞོར་གྲང་འདར་བརྒྱབ་པ་དང་། ཅོ་སེ་ཧྥུ་ཡང་གྲང་འདར་རྒྱག་དགོས་བྱུང་ན་ཅི་
མ་རུང་སྙམ། དེ་ལྟར་བྱུང་ན་ཁོས་རང་གི་བདེ་སྡུག་ལ་བསམས་ཏེ་ང་ཚོར་ཆོས་ཉུང་ཙམ་ལས་
འཆད་རྒྱུ་མ་རེད་འདོད། འོན་ཀྱང་དོན་ལ་དེ་ནི་སྟོང་བསམ་རང་རེད། མཆོད་བཀུར་བྱེད་སྒོ་
དུས་ཚོད་ཧྲིལ་བོ་གསུམ་རིང་སྤེལ་སོང་། དེ་ཚར་ནས་གནམ་ཁང་ལས་མར་ཐོན་དུས་ད་དུང་
མིང་པོས་ངོ་ཚ་མེད་པར་ང་ཚོར་གཤེ་གཤེ་བཏང་དོན།
“ཅི་རེད། འདི་འདྲའི་མགྱོགས་པོར་ཚར་སོང་ངམ།”
སྔོན་ཆད་གཟའ་ཉི་མར་འུར་ཆེན་པོ་མ་བརྒྱབ་ན་ནམ་རྒྱུན་ང་ཚོ་རྩེ་མོ་རྩེ་རུ་འཇུག་པ་
རེད། འོན་ཀྱང་། ད་ལྟ་དགོད་སྒྲ་ཆུང་ངུ་ཞིག་ཤོར་ན་ཡང་ང་ཚོ་རྩིག་པའི་གྲུ་ཟུར་ཞིག་ཏུ་ཀྲོང་
ངེར་བསླངས་ཏེ་ཉེས་ཆད་གཅོད།
“ཁྱོད་ཚོས་རང་ཉིད་ལ་ད་དུང་སྦྱིན་བདག་ཅིག་ཡོད་པ་བརྗེད་སོང་ངམ།” རྒྱལ་པོ་
གཏུམ་དྲག་ཅན་དེས་བཤད་དོན། “སུ་ཞིག་གིས་ཐོག་མར་ང་ལ་ཁོང་ཁྲོ་བསླངས་ན། ཁོ་གསོན་
མ་འདོད་པ་ཡིན་ངེས། ཁོ་འཆི་འདོད་པ་རེད། འདིར་མི་སུས་ཀྱང་འུར་ཅུང་ཙམ་ཡང་རྒྱག་མི་
ཆོག་ལ། པྲ་ཆལ་ཏོག་ཙམ་ཡང་བྱེད་མི་ཆོག ཨ་རོགས། བྱིས་པ། ཁྱོད་ཡིན་ནམ། ཧྥུ་རན་སེ་
སི། སྙིང་སྡུག་མ། ཁྱོད་ཚུར་ཡོང་ཞོར་དུ་བྱིས་པ་དེའི་སྐྲ་ནས་ཐེངས་གཅིག་འཐེན་རོགས། དེས་
མཛུབ་མོ་ཡིས་ཨ་འབྲས་རྡུང་བཞིན་པ་ངས་གོ་ཐལ།”
དྷུ་རན་སེ་སིས་མངག་བཅོལ་ལྟར་བྱིས་པ་དེའི་སྐྲ་ལོ་ཤུགས་ཀྱིས་ཐེངས་གཅིག་འཐེན་
རྗེས་ཕར་སོང་སྟེ་མོའི་ཁྱོ་གའི་པང་དུ་བསྡད། ཁོ་གཉིས་ནི་དངོས་གནས་ནུ་ཞོ་འཐུང་བའི་བུས་
པ་དང་འདྲ་བར་དུས་ཡུན་རིང་པོ་ཞིག་ལ་དེ་རུ་མཆུ་སྦྱོར་བྱེད་ཅིང་ཤབ་ཤུབ་སྨྲ། བཤད་པ་ཚང་
མ་ཉོག་གཏམ་འབའ་ཞིག་སྟེ། ཐ་ན་ང་ཚོས་ཁ་རུ་གླེང་ཙམ་བྱེད་རྒྱུ་ཡང་ཡ་ང་བ་འབའ་ཞིག་
རེད། ང་ཚོ་གཡོས་སྟེགས་ཞབས་ཀྱི་རྐོ་དོང་གཞུ་དབྱིབས་ཅན་དེའི་ནང་དུ་བཙངས་ཏེ་དྲོད་
ས་བདེ་ས་ཞིག་བཟོ་རྒྱུ་ལས་མི་འདུག དེ་བས་བྲང་ཁེབས་ཟས་ལྭ་དག་མཉམ་དུ་སྦྲེལ་ཞིང་སྒོ་
ཡོལ་གྱི་ཚུལ་དུ་བཀལ་བ་ཡིན། བློ་ཡུལ་ལས་འདས་པ་ཞིག་ལ། ཅོ་སེ་ཧྥུ་ལ་དོན་དག་ཡོད་པས་
རྟ་ར་ནས་ཕྱིར་ཁང་པའི་ནང་ལོག་ཡོང་། ཁོས་འགྲོ་ཞོར་དུ་ལག་པས་བསྙབས་ཏེ་ངའི་ལག་ཤེས་
བརྩམས་ཆོས་དེ་ཡར་བཀོག་པར་མ་ཟད། ད་དུང་ང་ལ་འགྲམ་ལྕག་ཅིག་གཞུས་ཤིང་ཁྭ་ཏའི་ཐན་
སྐད་ལྟ་བུའི་སྐད་ངན་དེ་སྒྲོག་ཞོར་སྡིགས་དོན།
“སྦྱིན་བདག་དུར་འཇུག་བྱས་མ་ཐག་ཡིན། ཞི་གནས་ཀྱི་ཉིན་མོ་ད་དུང་རོལ་ཚར་མེད།
ཆོས་འཆད་པའི་སྐད་སྒྲ་ད་དུང་ཁྱོད་ཚོའི་རྣ་ལམ་ནས་ཡལ་མེད། ཁྱོད་ཚོ་འདི་ལྟར་རྩེ་ཕོད་དམ།
ངོ་ཚ་མེད་པའི་གདོན་ཕྲུག ཚུར་ཡོང་ནས་སྡོད། བྱིས་པ་མ་རབས། དཔེ་ཆ་ཡག་པོ་ཧ་ཅང་མང་།
གཙོ་བོ་ཁྱོད་ཚོས་ཀློག་འདོན་མི་བྱེད། མགྱོགས་པོར་འདི་ནས་སྡོད། ཁྱོད་ཚོས་རང་རང་གི་རྣམ་
ཤེས་ལ་འདང་རེ་རྒྱོབས།”
དེ་ལྟར་བཤད་རྗེས་ང་ཚོ་དེ་རུ་གཡོ་འགུལ་མེད་པར་སྡོད་དུ་བཅུག་སོང་། དེ་ནི་ཁོས་ང་
ཚོའི་ལག་ཏུ་བཙན་གྱིས་བརྫངས་པའི་དཔེ་དེབ་དེ་ཚོར་ཐབ་ཀའི་མེ་འོད་ལ་བརྟེན་ནས་བལྟ་རུ་
འཇུག་པའི་ཆེད་དུ་རེད
ངས་ནི་དེ་འདྲ་བཟོད་མི་ཐུབ། ངས་དཔེ་དེབ་རྫོབ་པོ་དེ་བླངས་ཏེ་ཕར་ཁྱི་ཚང་དུ་གཡུགས་
ཤིང་།རང་ཉིད་དཔེ་དེབ་ལ་སྡང་ཞེས་མནའ་ཚིག་བསྒྲགས།
ཧེ་ཟི་ཁི་ལེ་ཧྥུ་ཡིས་ཀྱང་ཁོའི་ལག་གི་དཔེ་དེབ་དེ་རྡོག་ཐོ་གཞུ་ཐེངས་གཅིག་གིས་ངའི་
འཕེན་ས་དེར་གཡུགས་སོང་།
“སྦྱིན་བདག་ཧིན་དི་ལེ།” ངེད་ཚང་གི་ཆོས་རྫི་དེས་སྐད་ཅོར་བརྒྱབ་དོན། “སྦྱིན་
བདག མགྱོགས་པོར་ཤོག་དང་། སྲས་མོ་ཁཱ་སེས་དེབ《འཇིག་སྐྱོབ་གོ་མཚོན》 གྱི་རྒྱབ་ཤོག་
གཤགས་སོང་། ཧེ་ཟི་ཁི་ལེ་ཧྥུ་ཡིས《 ཆག་འཇིག་ལམ་ཆེན》གྱི་བམ་པོ་དང་པོའི་དཔེ་དེབ་ལ་
རྡོག་ཐོས་གཞུས་སོང་། ཁྱོད་ཀྱིས་ཁོ་ཚོ་ལང་ཤོར་དུ་བཏང་བ་རེད། འདི་ལྟར་ཕྱིན་ན་གཏན་ནས་
འགྲིག་མི་སྲིད། ཨེ། གལ་ཏེ་སྦྱིན་བདག་རྒན་པ་བཞུགས་ཡོད་ན། ཁོང་གིས་ཅིས་ཀྱང་ཁོ་ཚོར་
ཆད་པ་ནན་མོ་གཅོད་ངེས། འོན་ཀྱང་ཁོང་མི་བཞུགས་པས་ཕངས་པ་ལ་ཨང” ཟེར། ཧིན་དི་
ལེ་མགྱོགས་མྱུར་ངང་ཐབ་ཀའི་འགྲམ་ནས་ཚུར་རྒྱུགས་ཡོང་ཞིང་། ངེད་གཉིས་ལས་གཅིག་གི་
གོང་བ་དང་ཅིག་ཤོས་ཀྱི་དཔུང་བ་ནས་བཟུང་སྟེ། ཐབ་ཚང་རྒྱབ་མའི་ནང་གཡུགས་སོང་། ཅོ་སེ་
ཧྥུ་ཡིས་རྒྱུན་ཆད་མེད་པར་ཁ་ནས “བདུད་རྒན་ཞིག་གིས་གནས་དེ་རུ་ངེད་གཉིས་བཟུང་འགྲོ་
ངེས། འབྲོ་ས་གཏན་ནས་མེད” ཅེས་ཟློ། སེམས་གསོའི་ཚིག་སྙན་མོ་དེར་ཉན་རྗེས་ངེད་གཉིས་
ཀས་གྲུ་ཟུར་ཞིག་བཙལ་ནས་གབ་སྟེ་བདུད་རྒན་ཡོང་བར་སྒུག་སྟེ་བསྡད།
ངས་རྐང་པའི་ཕྱི་རྟིང་ཡར་བཏེགས་ནས་དཔེ་སྒྲོམ་ལས་དཔེ་དེབ་འདི་དང་སྣག་ཚ་བུམ་
གང་རྙེད་ཅིང་། ཁང་པ་དབུས་མར་ཕྱོགས་པའི་སྒོ་དེའི་སྲུབས་ཀ་ཅུང་ཟད་ཕྱེ་ནས་མེ་འོད་ཉག་
ཙམ་འཕྲོ་རུ་བཅུག་པ་དང་། དེ་ནས་སར་བསྡད་དེ་དུས་ཚོད་སྐར་མ་ཉི་ཤུའི་རིང་ལ་ཡི་གེ་འདི་
བྲིས་པ་ཡིན། འོན་ཀྱང་ངའི་གྲོགས་པོ་ནི་སུན་སྣང་གིས་མ་བཟོད་པ་འདྲ། དེར་ཁོས་ཐབས་
བཀོད་ཅིག་འཐེན་པ་སྟེ། ང་ཚོས་བཞོན་མ་འཇོ་མཁན་བུད་མེད་དེའི་ཕྱི་ལྭ་གཡར་ནས་མགོ་
ལ་བཀབ་སྟེ་ཐང་རྒོད་ལུང་སྟོང་དུ་སྨྱོ་རྒྱུགས་བྱས་ན་མི་བཟང་ངམ་ཟེར། དེ་ནི་ངོ་མ་དྲན་ཚུལ་
ཡག་པོ་ཞིག་རེད། གལ་ཏེ་མི་རྒན་ངན་པ་དེ་ཁང་པའི་ནང་ལ་ཡོང་ན། ཁོས་ད་དུང་རང་གི་ལུང་
བསྟན་མངོན་འགྱུར་བྱུང་སོང་སྙམ་ངེས་རེད། ཕྱི་རོལ་ཏུ་ཆར་བས་བརླན་ཡོད་ན་ཡང་། ང་ཚོ་
ཁང་པ་འདིའི་ནང་དུ་བསྡད་པ་ལས་འཁྱག་པ་ཞིག་ཡིན་མི་སྲིད།
ངས་བལྟས་ན་ཧ་ལམ་ཁཱ་སེ་རེན་གྱི་འཆར་གཞི་ལག་བསྟར་བྱས་ཟིན་པ་འདྲ་སྟེ། རྒྱུ་
མཚན་ནི་དེའི་གཤམ་དུ་ཡང་མོས་དོན་དག་གཞན་ཞིག་བྲིས་འདུག
ངོ་མ་བློ་ཡུལ་ལས་འདས་པ་ཞིག་ལ། ཧིན་དི་ལེ་ཡིས་ང་རང་དེ་ལྟར་ངུ་རུ་བཅུག་སོང་། ངའི་
མགོ་བོ་ཤིན་ཏུ་ན། ན་དྲགས་པས་སྔས་མགོའི་སྟེང་དུ་འཇོག་མི་ཐུབ། དེ་ལྟར་ཡིན་རུང་། ད་དུང་
ངས་སེམས་ནས་བསྐྱུར་མི་ཐུབ་པ་ནི་སྙིང་རྗེ་བའི་ཧེ་ཟི་ཁི་ལེ་ཧྥུ་རེད། ཁོས་ད་དུང་རྗེས་ཕྱོགས་ཧེ་
ཟི་ཁི་ལེ་ཧྥུ་དང་ངེད་གཉིས་མཉམ་དུ་རྩེ་མི་ཆོག གལ་ཏེ་ངའི་བཀའ་རྒྱ་འདི་དང་འགལ་ན། ཧེ་ཟི་
ཁི་ལེ་ཧྥུ་ཁྱིམ་ཚང་འདི་ནས་ཕྱི་ལ་ཕུད་རྒྱུ་ཡིན་ཟེར། ཁོས་ནམ་རྒྱུན་ཨ་ཕར་ལེ་བདའ་བྱེད། (ཁོས་
ཐ་ན་ཨ་ཕར་ཡང་ལེ་བདའ་བྱེད་ཕོདཨ་ཕས་ཧེ་ཟི་ཁི་ལེ་ཧྥུ་ངན་ལང་དུ་བཏང་བ་རེད་ཟེར། ད་
དུང་ཁོས་ཧེ་ལ་རང་གི་ཐོབ་ཐང་གསལ་བོ་ཞིག་ཧ་གོ་རུ་འཇུག་ངེས་ཞེས་མནའ་སྐྱེལ་སོང་།”ངས་
མག་མོག་རབ་རིབ་ཀྱི་ཡི་གེ་དེ་དག་ཀློག་གིན་གཉིད་ཁུག་མགོ་བརྩམས། ལག་
བྲིས་ཀྱི་ཡི་གེ་དེ་དག་བསྐྱུར་ནས་མིག་ཟུང་ཡི་གེ་དཔར་མའི་སྟེང་ལ་སྤར་བ་ཡིན། དེ་རུ་
མཛེས་རྩལ་ཡི་གེའི་གཟུགས་སུ་བྱས་པའི་ཁ་བྱང་དམར་པོ་ཞིག་སྟེ། “བདུན་ཅུ་ལ་བདུན་
གྱིས་བསྒྱུར་པ། བདུན་ཅུ་དོན་གཅིག་གི་བར་གནས་ཨང་ཀི་དང་པོ། ཆོས་རྫི་ཅབ་པུར་པོ་
རན་དེ་ཧན་གྱིས་ཅི་མོའུ་ཏོན་གྱི་ལྷ་ཁང་དུ་ཆོས་དཔེ་འགྲེལ་བརྗོད་གནང་བ” ཞེས་པ་
ཞིག་མཐོང་བྱུང་། ངས་ད་དུང་རིག་པ་ལྡབ་ལྡིབ་ངང་ཨ་ཚུགས་ཀྱིས་ཆོས་རྫི་ཅབ་པུར་པོ་
རན་དེ་ཧན་གྱིས་ཁ་བྱང་འདིར་འགྲེལ་བརྗོད་ཇི་འདྲ་གནང་བར་རྟོག་བཟོ་བྱེད་ཀྱིན་པའི་
སྒང་དེར་མལ་ཁྲིའི་སྟེང་འགྱེལ་ནས་གཉིད་དུ་ཡུར།
ཨ་ཧོ། ཇ་ཕོར་བ་གང་འཐུང་བ་དང་། ཁོང་ཁྲོ་ཐེངས་གཅིག་ལངས་རྗེས། ད་ནི་ལན་
ཆགས་འདི་མྱོང་དགོས་བྱུང་བ་རེད། དེ་མིན་ན་ངས་དེ་འདྲའི་འཇིགས་སུ་རུང་བའི་
མཚན་མོ་ཞིག་བསྐྱལ་ག་ལ་སྲིད། དཀའ་སྡུག་བཟོད་བསྲན་བྱེད་ཐུབ་པའི་ལོ་ཚོད་ལ་
སླེབས་རྗེས་ནས་ད་ལྟའི་བར་ངས་མཚན་མོ་དེ་འདྲ་སྡུག་པོ་ཞིག་འཁྱོལ་ཐབས་བྱས་པ་
དྲན་རྒྱུ་མེད་ཨང་།
ངས་རྨི་ལམ་རྨི་མགོ་བརྩམས། ཧ་ལམ་རང་ཉིད་གང་དུ་ཡོད་པ་ཡང་མི་ཤེས་པའི་
བར་སྐབས་དེ་ནས་རྨི་ལམ་གྱི་མགོ་བརྩམས་བྱུང་། སྣང་བ་ཞིག་ལ་ནམ་སྔར་ནས་ལངས་
ཟིན། ང་ནི་ཕྱིར་རང་གི་སྡོད་གནས་ལ་ལོག་གིན་གདའ། ཅོ་སེ་ཧྥུ་ངའི་ལམ་པ་རེད། ལམ་
ནང་དུ་ཁ་བ་ནི་དབྱིན་ཁྲེ་གསུམ་གྱི་མཐུག་ཚད་ཅིག་བབས་འདུག ང་ཚོ་འགྱེལ་མ་ལངས་
ཀྱིས་མདུན་དུ་བསྐྱོད་བཞིན་ཡོད་ལ། ངའི་འགྲོ་རོགས་ཀྱིས་རྒྱུན་ཆད་མེད་པར་འཁང་
རའི་སྡུག་ཡུས་འདོན་ཞིང་། ལ་རིང་པོར་འགོ་བའི་ལག་རྟེན་ཞིག་ཀྱང་ཁྱེར་མི་འདུག་པས།
ད་ནི་ཁྱོད་རང་ཅི་ལྟར་བྱས་ཀྱང་ཕ་གིའི་གཞིས་ཀར་སླེབས་པའི་རེ་བ་མེད་ཅེས་ང་ལ་ལེ་
བདའ་བྱེད། ཁོས་སྐད་ཆ་བཤད་ཞོར་ལག་གི་ལྗིད་ཅིང་མཁྲེགས་པའི་དབྱུག་པ་དེ་གནམ་ལ་
འཕྱར་ཙམ་བྱས་སོང་། ངས་དེ་ལ་དབྱུག་པ་ཞེས་འབོད་རྒྱུ་ལས་ལག་རྟེན་ཞིག་ཏུ་ངོས་
འཛིན་ཐབས་མ་བྱུང་། ཐོག་མར་ངའི་སེམས་ལ་རང་གིས་ཅིའི་ཕྱིར་རང་སྲུང་གོ་མཚོན་
ལྟ་བུའི་དབྱུག་པ་ཞིག་མ་ཁྱེར་ན་ཕ་གིའི་གཞིས་ཀར་མི་ཐོན་པ་ཡིན་ནམ་སྙམ་སྟེ་དགོད་
བྲོ་བ་ཞིག་བྱུང་མོད། ཡིན་ནའང་དེར་མཐུད་ནས་བསམ་ཚུལ་ལ་གློ་བུར་དུ་འགྱུར་ལྡོག་
བྱུང་། མ་གཞི་ང་ནི་རང་ཁྱིམ་ལ་ལོག་པ་མ་ཡིན་པར། ཁོའི་རྗེས་འབྲངས་ཏེ་སྐད་གྲགས་
ཆེ་བའི་ཆོས་རྫི་ཅབ་པུར་པོ་རན་དེ་ཧན་གྱིས་བདུན་ཅུ་ལ་བདུན་གྱིས་བསྒྱུར་པ་ཞེས་པའི་
ཆོས་ཚན་དེར་འགྲེལ་བརྗོད་གནང་བར་ཉན་དུ་འགྲོ་བཞིན་གདའ། ཅོ་སེ་ཧྥུ་ཡིན་ནམ་
ཡང་ན་ང་ཡིན། གང་ལྟར་ངེད་གཉིས་ལས་མི་སུ་ཞིག་གིས་བདུན་ཅུ་དོན་གཅིག་ནང་གི་
ཨང་གྲངས་དབུས་མའི་དང་པོ་དེར་འགལ་བའི་སྡིག་པ་བསགས་ཡོད་པས། ད་ནི་མི་མང་
ཚོགས་པའི་དབུས་ནས་སྐྱོན་ཆ་དམར་འདོན་བྱས་ཏེ་ཆོས་སྒོ་ནས་ཕྱིར་འབུད་བྱེད་དགོས་
པ་རེད་འདུག ང་ཚོ་ལྷ་ཁང་དུ་སླེབས་བྱུང་། གསལ་བོར་བཤད་ན། ནམ་རྒྱུན་འཆམ་
འཆམ་ལ་ཕེབས་དུས་ང་གནས་དེ་བརྒྱུད་ནས་ཐེངས་འགར་འགྲོ་མྱོང་། ལྷ་ཁང་དེ་ནི་དེའུ་
འབུར་གཉིས་བར་གྱི་བསྙམས་ཟིན་པའི་གྲོག་ཤུར་ཞིག་གི་སྟེང་དུ་བཞེངས་ཡོད་ཅིང་ན་
འདམ་དང་ཁད་ཐག་ཤིན་ཏུ་ཉེ།བཤད་སྲོལ་ཞིག་ལ་ན་འདམ་ལས་མཆེད་ཡོང་བའི་བརླན་
ཞིང་གཤེར་བའི་སོལ་རླངས་ཀྱིས་ཏག་ཏག་འདི་རུ་བཞག་ཡོད་པའི་བེམ་པོ་དེ་དག་ལ་སྲུང་
སྐྱོབ་བྱས་ཏེ་ཅུང་ཟད་ཀྱང་རུལ་དུ་མི་འཇུག་ཟེར། ཁང་པ་སྔར་ལྟར་སོར་འཇོག་བྱེད་ཐུབ་
ཡོད་རུང་། ནང་གི་ཆོས་རྫི་བྱེད་མཁན་གྱི་ཕོགས་དངུལ་ནི་ཧ་ཅང་དམའ་སྟེ་ལོ་རེར་དབྱིན་
སྒོར་ཉི་ཤུ་ལས་མེད། མིག་སྔར་ཁང་མིག་གྱན་གཉིས་ལྷག་ཡོད་མོད། ཧ་ལམ་དེ་ཡང་རྒྱུན་
མཐུད་བྱེད་དཀའ་བས་མགྱོགས་པོར་ཁང་མིག་གྱན་གཅིག་ཏུ་བསྒྱུར་ཉེན་ཡོད་ཚོད་རེད།
དེ་བས་ཆོས་པ་སུ་ཡང་འདི་རུ་ཆོས་རྫི་བྱེད་དུ་ཡོང་འདོད་མེད་ཅིང་། དད་འབངས་རྣམས་
ཀྱིས་ཁོ་ལྟོགས་ཤི་ཐེབས་སུ་འཇུག་དགོས་རུང་སོ་སོའི་ཁུག་མ་ལས་དབྱིན་སྒོར་གཅིག་བཏོན་
ནས་ཕོགས་དངུལ་ཇེ་མང་དུ་གཏོང་མི་སྲིད་པའི་གནས་ཚུལ་དེ་དག་གོ་རྗེས་ལྷག
ཏུ་ཡོང་མཁན་ག་ལ་ཡོད།
ཡིན་ནའང་ངའི་རྨི་ལམ་ནང་། ཆོས་རྫི་ཅབ་པུར་གྱི་མདུན་དྲུང་དུ་དད་འབངས་ཀྱིས་
ཁེངས་ཤིང་། ཚང་མས་བློ་རྩེ་གཅིག་ཏུ་བསྒྲིམས་ཏེ་ཁོའི་གསུང་བཤད་ལ་ཉན་འདུག ཁོས་
ནི “འཇིག་རྟེན་བྱེད་པོ་མཆོག་ལགས” ཞེས་ཆོས་ཁྲིད་གནང་བཞིན་པའི་སྒང་རེད། དེ་ནི་
ཇི་འདྲའི་ཉོག་ཅིང་རིང་བའི་ཆོས་དཔེ་ཞིག་རེད་ཨང་། ཁྱོན་སྡོམ་ཆོས་ཚན་བདུན་བདུན་
བཞི་བརྒྱ་དགུ་བཅུ་ཐམ་པས་གྲུབ་ཅིང་། ཆོས་ཚན་རེ་རེར་སྤྱིར་བཏང་གི་ཆོས་ཁྲིད་ཐེངས་
གཅིག་གི་དུས་ཡུན་ཡོད་འདུག ཆོས་ཚན་རེ་རེའི་ནང་དུ་སྡིག་ཉེས་ཡན་གར་བ་རེ་རེར་བགྲོ་
གླེང་བྱས་ཡོད་པ་རེད། ཁོང་གིས་གང་ཞིག་ནས་སྡིག་ཉེས་དེ་འདྲ་མང་པོ་ཞིག་འཚོལ་སྡུད་
བྱས་པ་ཡིན་ནམ། ངས་ངོ་མ་ཧ་གོ་ཐབས་མ་བྱུང་། ཁོང་གིས་མིང་དང་ཚིག་རེ་རེ་ལ་ཐུན་མོང་
མ་ཡིན་པའི་གོ་བ་རེ་ལོན་འདུག ཧ་ལམ་འཇིག་རྟེན་གྱི་ཕུ་ནུ་མིང་སྲིང་ཚོས་སྡིག་ཉེས་ཤིག་
གསོག་དུས། ཐེངས་མ་རེ་རེར་ཅིས་ཀྱང་བསྐྱར་ཟློས་མ་ཡིན་པའི་ཉེས་སྤྱོད་ཅིག་སྤེལ་དགོས་
པ་ཡིན་ཚོད་རེད།དེ་དག་ནི་མིའི་སེམས་ངོར་མ་ཤར་བའི་ཉེས་མིང་རྐྱང་རྐྱང་རེད། ངས་སྔོན་
་བསམ་པའི་རྒྱུད་ལ་ཡང་དྲན་མ་མྱོང་བ་ཤ་སྟག་རེད། ཨ་ཧོ། ང་ནི་ཇི་འདྲའི་སུན་པ་ལ་
ཨང་། ངས་ལུས་པོ་འཕག་འགུལ་དང་གླལ་སྒྱིང་བྱེད་པ། གཉིད་ལྕོག་རྒྱག་པ་དང་ཡང་ཨམ་
གཙིགས་བསྡམས་པ་སོགས་རེས་མོས་ཀྱིས་བྱས་ཤིང་། རང་གིས་རང་ལ་སེན་བཏོག་བྱེད་པ་
དང་ཤ་གཅུས་རྒྱག་པ། མིག་ཟུང་ཕུར་བ། ཡར་ལངས་ནས་ཡང་མར་སྡོད་པ་སོགས་སྣ་ཚོགས་
བྱས་པར་མ་ཟད། ལག་པའི་གྲུ་མོས་འགྲམ་གྱི་ཅོ་སེ་ཧྥུ་བསྒུལ་ནས་གལ་ཏེ་ཆོས་རྫི་ཡིས་ཆོས་
ཁྲིད་གནང་ཚར་ན་ང་ལ་ཤོད་ཅེས་ཀྱང་སྨྲས། ཧ་ལམ་ངའི་སྡིག་ཉེས་བསགས་པའི་ཉེས་ཆད་
ནི་ཆོས་ཁྲིད་ཆ་ཚང་ལ་ཉན་དུ་འཇུག་རྒྱུ་དེ་ཡིན་ཚོད་རེད།
མཇུག་མཐར། ཁོས་བདུན་ཅུ་དོན་གཅིག་གི་དབུས་མའི་ཨང་གྲངས་དང་པོ་ཞེས་པ་དེ་འགྲེལ་
མགོ་བརྩམས་བྱུང་། ཏག་ཏག་སྐབས་དེར་ངའི་ཀླད་པའི་ནང་དུ་དྲན་ཚུལ་གློ་
བུར་བ་ཞིག་ཤར་ཞིང་། རང་དབང་མེད་པར་ཧོབ་ཀྱིས་ཡར་ལངས་ནས་ཀུན་གྱི་མདུན་
སར་ཅབ་པུར་པོ་རན་དེ་ཧན་ལ་སྐྱོན་བརྗོད་བྱས་པ་སྟེ། “ཉེས་ཅན་འདིའི་ནག་ཉེས་ལ་ཡེ་
ཤུའི་རྗེས་འཇུག་པ་ཐམས་ཅད་ཀྱིས་བཟོད་སྒོམ་གནང་ཐབས་མེད” ཅེས་བཤད།
“སྐུ་ཞབས།” ངས་སྐད་ཆེན་པོས་འུར་བརྒྱབ་དོན། “ངས་ཕྱོགས་བཞིའི་རྩིག་པ་
འདིའི་ནང་རོལ་ནས། ཧ་ཅང་བཟོད་སེམས་དང་བཅས་ཁྱོད་ཀྱིས་ཆོས་དཔེའི་ཆོས་ཚན་
བདུན་བདུན་བཞི་བརྒྱ་དགུ་བཅུ་ཐམ་པ་རེ་རེ་འགྲེལ་བར་གུ་ཡངས་གནང་བ་ཡིན།
ཐེངས་མ་བདུན་བདུན་བཞི་བརྒྱ་དགུ་བཅུ་ལ་ངས་ཞྭ་མོ་ཡར་བླངས་ཏེ་སྒོ་རུ་འགྲོ་འདོད་
རུང་། ཁྱོད་ཀྱིས་ཐེངས་བདུན་བདུན་བཞི་བརྒྱ་དགུ་བཅུ་ལ་གནས་ལུགས་མེད་པར་བཙན་
གྱིས་ང་ཡང་བསྐྱར་རང་སར་སྡོད་དུ་བཅུག་སོང་། ད་ནི་ཆོས་ཚན་བདུན་བདུན་བཞི་བརྒྱ་
དགུ་བཅུ་པ་འདིར་གཏན་ནས་བཟོད་སྒོམ་བྱེད་ཐབས་མི་འདུག གཉའ་གནོན་མྱོང་མཁན་
སྤུན་ཟླ་ཚོ། ཁོ་གུ་ཡངས་ལ་མ་གཏོང་། ཁོ་མར་དྲུད་ནས་ཤ་ཉོག་རུས་ཉོག་ཏུ་ཐོངས། འདི་
ལྟར་བྱེད། རྗེས་མ་ཁོ་འགྲེང་ཡོད་སའི་སྟེགས་བུ་དེ་རུ། མི་འདི་གཏན་ནས་མཐོང་རྒྱུ་མེད་
པ་ཞིག་བཟོ།”
“སྡིག་ཅན་ནི་ཁྱོད་རེད།” རེ་ཞིག་ལྷིང་འཇགས་ངང་བསྡད་རྗེས། ཅབ་པུར་གྱིས་
སྐད་ཅོར་བརྒྱབ་བྱུང་། ཁོས་ལག་པ་གཉིས་འབོལ་གདན་ལ་ཁེན་ཞིང་ལུས་པོ་མདུན་ལ་
བསྲིངས་ཏེ། “ཁྱོད་ཀྱིས་ཐེངས་བདུན་བདུན་བཞི་བརྒྱ་དགུ་བཅུ་ལ་གླལ་སྐྱིང་བྱས་པ་དང་།
སྨིན་མ་སྡུད་ཅིང་ཐོད་པ་གཉེར། ཐེངས་བདུན་བདུན་བཞི་བརྒྱ་དགུ་བཅུ་ལ་ངས་རང་གི་
རྣམ་ཤེས་དང་གྲོས་མོལ་འདི་ལྟར་བྱས། ལྟོས་དང་། འདི་ནི་མིའི་རིགས་ཀྱི་ཞན་ཆ་རེད།
འོན་ཀྱང་འདི་དག་ཀྱང་གུ་ཡངས་སུ་གཏོང་ཆོག་པ་རེད། བདུན་ཅུ་དོན་གཅིག་གི་དབུས་
གྲངས་ཀྱི་ཉེས་ཚན་དང་པོར་སླེབས་བྱུང་། སྤུན་ཟླ་ཚོ། དཔེ་ཆའི་ནང་ཟིན་ཐོར་བཀོད་པ་
ཇི་བཞིན་ཁོ་ལ་ཉེས་ཆད་གཅོད་དགོས། དེ་ནི་འཕགས་པའི་བུ་སློབ་ཀུན་གྱི་གཟི་བརྗིད་
ཡིན” ཞེས་བཤད། སྐད་ཆའི་མཇུག་རྫོགས་མ་ཐག ཚོགས་མི་ཚང་མས་སོ་སོའི་ཆོས་
མཇལ་ཕྱག་རྟེན་དགུང་ལ་འཕྱར་ནས་སྦྲང་ཚང་གཏོར་བ་བཞིན་ངའི་ཐོག་ཏུ་རུབ་ནས་
ཐོན་ཡོང་། འོན་ཀྱང་ངའི་ལག་པ་གཉིས་སྟོང་པ་ཡིན་ཞིང་རང་སྲུང་གི་ལག་ཆ་མེད། དེ་
་ཉིད་དང་ཆེས་ཐག་ཉེ་ལ་ཆེས་གདུག་རྩུབ་ཀྱིས་ཚུར་རྒོལ་བྱེད་མཁན་ཅོ་སེ་ཧྥུ་
ཡི་ལག་ནས་ལག་རྟེན་འཕྲོག་ཐབས་བྱས། དེ་འདྲའི་མི་མང་པོ་ཞིག་འཚང་ཁ་བརྒྱབ་ཡོང་
བས་དབྱུག་པ་མང་པོ་ཕན་ཚུན་ལ་ཐོགས་པ་དང་། ང་ལ་གཟས་ཏེ་གཞུས་པའི་དབྱུག་པ་
མི་གཞན་ཞིག་གི་སྤྱི་བོར་ཕོག་སོང་། དེ་ལྟར་དར་ཅིག་རིང་། ལྷ་ཁང་ནང་འུར་ཟིང་འཁྲུག་
ལོང་དོད་པོར་གྱུར་ཞིང་། དབྱུག་པས་ཕར་གཞུ་ཕར་རྡེག་སྣ་ཚོགས་བྱེད་ཅིང་། ཚང་མས་
སོ་སོའི་ཐག་ཉེ་སའི་མི་དང་འཛིང་མོ་བྱེད་མགོ་བརྩམས། ཅབ་པུར་པོ་རན་དེ་ཧན་ཡང་
རང་དགར་སྡོད་མ་འདོད་པར། སེམས་ཀྱི་ཁོང་ཁྲོ་དང་ངར་ཤུགས་ཐམས་ཅད་ཕྱི་རུ་ཕུད་
ནས་མདུན་ཅོག་དྲག་ཏུ་རྡུང་བ་དང་། ཁྲིད་སྟེགས་ལས་དྲག་ཆར་ཆེན་པོ་བབས་འདྲའི་
སྐད་སྒྲ་གྲག འུར་ཟིང་འཁྲུག་ལོང་ཡུན་རིང་བྱས་མཐར་དབུགས་དབྱུང་ཅུང་ཟད་ཐོབ་པ་
སྟེ། ང་རང་གཞི་ནས་གཉིད་ལས་སད་བྱུང་།
དོན་ངོ་མར་ང་ལ་འུར་ཟིང་འཁྲུག་ལོང་གི་འཁྲུལ་སྣང་བསྐྱེད་པའི་སྐད་སྒྲ་དེ་ཅི་ཞིག་
ཡིན་ནམ། འུར་ཟིང་དེའི་ཀློང་དུ་ཐིམ་པའི་ཅབ་པུར་གྱི་མདུན་ཅོག་རྡུང་བའི་སྒྲ་དེ་ཡང་སྙིང་
ཅི་ཞིག་ཡིན་ནམ། མ་གཞི་དེ་ནི་སྒེའུ་ཁུང་གི་ཕྱི་རུ་རླུང་འཚུབ་འུར་འུར་ལྡང་ཞིང་། ལྗོན་
ཤིང་ཡལ་ག་སྒེའུ་ཁུང་གི་དྲ་མིག་ལ་ཐོགས་ཏེ་གསོམ་ཤིང་གི་འབྲས་བུ་སྲ་མོས་ཤེལ་སྒོའི་
ངོས་སུ་ཐག་ཐག་ཏུ་རྡེག་པའི་སྐད་སྒྲ་རེད།
ངས་ཐེ་ཚོམ་དང་བཅས་ཡུད་ཙམ་རིང་ཉན་རྗེས། རྨི་ལམ་འཁྲུག་པའི་རྒྱུ་རྐྱེན་རྙེད་
བྱུང་། དེ་བས་ལུས་པོ་ཁ་ལོ་ཞིག་འཁོར་ནས་མུ་མཐུད་དུ་གཉིད་པ་དང་། ཡང་བསྐྱར་རྨི་
ལམ་ཞིག་རྨི་མགོ་བརྩམས། ཧ་ལམ་ད་ཐེངས་ཀྱི་རྨི་ལམ་འདི་ནི་སྔོན་མའི་དེ་ལས་ཀྱང་
བཙོག་པ་ཞིག་ཡིན་པ་འདྲ། ཐེངས་འདིར། ངས་སྣང་བ་ཞིག་ལ་རང་ཉིད་ཤིང་མོན་ཆ་རའི་
སྒམ་དེའི་ནང་ཉལ་འདུག་ལ། རྣ་ལམ་དུ་རྒྱུན་ཆད་མེད་པར་ལྷགས་རླུང་དྲག་ཏུ་ལྡང་ཞིང་
ཁ་ཆར་བུ་ཡུག་འཚུབ་པའི་འུར་སྒྲ་གྲག གསོམ་ཤིང་གི་ཡལ་གས་རྣ་བར་གཟན་པའི་ཁྲོག་
སྒྲ་བར་མེད་དུ་སྒྲོག་གིན་པ་ཡང་གསལ་བོར་ཐོས། གལ་ཏེ་ཐབས་བཀོད་ཅིག་ཡོད་ན་ངས་
ཅིས་ཀྱང་སྒྲ་དེ་ཞི་བར་བྱེད་དགོས་སྙམ། དེ་ལྟར་ཧ་ལམ་ང་ཡར་ལངས་ཏེ་སྒེའུ་ཁུང་ཕྱེ་
རུ་ཕྱིན་པ་འདྲ། འོན་ཀྱང་སྒེའུ་ཁུང་གི་ལྕགས་གུག་དེ་ཨ་ལོང་ནང་ལ་ཚ་ལ་བྱས་ཏེ་སྦྱར་
འདུག དེ་ནི་ངས་མ་གཉིད་གོང་ལ་མཐོང་མྱོང་ནའང་ད་ལྟ་བརྗེད་ཚར་བ་རེད།
“གང་ལྟར་ངས་དེར་ཁ་ཡ་མི་བྱེད། ངས་འུར་སྒྲ་མཚམས་འཇོག་ཏུ་འཇུག་དགོས།”
ངས་དེ་ལྟར་ཤབ་ཤུབ་ཅིག་བཟློ་བཞིན་མཛུབ་ཚུགས་ཀྱིས་ཤེལ་སྒོ་རྡུང་ནས་བཅགས་
ཤིང་། ལག་པ་ཡ་གཅིག་ཕྱི་རུ་བསྲིངས་ཏེ་འུར་སྒྲ་སྒྲོག་པའི་གསོམ་ཤིང་གི་ཡལ་ག་དེ་
འཛིན་རྩིས་བྱས། བློ་ཡུལ་ལས་འདས་པ་ཞིག་ལ། གསོམ་ཤིང་ལ་སྙོབ་མ་ཐུབ་མོད་འཁྱག་
ཅིང་ཆུང་བའི་ལག་པ་ཞིག་བཟུང་སོང་། འཇིགས་སུ་རུང་བའི་ཚོར་བ་དེས་ངའི་གློ་སྙིང་
མཆིན་གསུམ་རྟིང་འོག་བརྗེ་རུ་བཅུག ངས་ལག་པ་ཕྱིར་འཐེན་བསམས་ཀྱང་། ལག་པ་
ཆུང་ཆུང་དེས་དམ་པོར་བཟུང་ནས་མི་གཏོང་བར་མ་ཟད། སྐྱི་གཡའ་བའི་སྡུག་སྐད་ཅིག་
གིས་ངུ་ཤུམ་དང་བཅས། “ང་ནང་ལ་གཏོང་རོགས། ང་ནང་ལ་གཏོང་རོགས” ཟེར། “ཁྱོད་
སུ་ཡིན།” ངས་དེ་ལྟར་དྲིས་ཤིང་སྲོག་བསྡོས་ཀྱིས་ལག་པ་ཕྱིར་འཐེན་ཅི་ཐུབ་བྱས།
“ང་ཁཱ་སེ་རེན་ལིན་ཏོན་ཡིན།" སྒེའུ་ཁུང་ཕྱི་ཡི་ལན་འདེབས་མཁན་དེའི་སྐད་
གདངས་འདར་གྱིན་གདའ། “ང་ཕྱིར་བུད་ཡོང་། ང་རང་ཐང་རྒོད་དུ་མགོ་འཁོར་སོང་།”
སྡུག་ཡུས་འདོན་པའི་སྐད་སྒྲ་དེ་དང་མཉམ་དུ་ངས་བྱིས་པའི་ངོ་གདོང་ཞིག་གིས་
སྒེའུ་ཁུང་ནང་ལ་ཚུར་ལྟ་བཞིན་པ་རབ་རིབ་ཅིག་མཐོང་བྱུང་། འཇིགས་སྐྲག་གིས་ང་རང་
སྨྱོན་པ་ལྟ་བུར་བསྒྱུར་ཞིང་ཇི་ལྟར་བྱས་ཀྱང་གདོན་ཕྲུག་ཆུང་ཆུང་དེ་དང་འབྲལ་ཐབས་མི་
འདུག་པས། ངས་མོའི་ལག་ངར་སྒེའུ་ཁུང་གི་ཤེལ་སྒོ་ཆག་རོའི་རྣོ་ཁར་ཡང་ཡང་བརྡར་བ་
ན། ཁྲག་དམར་ངང་གིས་བཞུར་ཏེ་མལ་གོས་རློན་པར་བཏང་སོང་། ཡིན་ནའང་སྒེའུ་ཁུང་
ཕྱི་ཡི་ཡ་ང་བའི་སྐད་སྒྲ་དེས་ད་དུང་ངུ་ཞོར། “ང་ནང་ལ་གཏོང་རོགས” ཞེས་སྐད་ཅོར་
རྒྱག་ཅིང་། ལག་པ་ཆུང་ཆུང་དེས་གཏན་ནས་མི་ལྷོད་པས་ང་ནི་སྐྲག་ནས་དྲན་པ་འཐོར་
ལ་ཉེ། “ངས་ཁྱོད་ནང་དུ་ལེན་ཐབས་ག་ལ་ཡོད།” ངས་བཤད་དོན། “ཁྱོད་ཀྱིས་སྔོན་ལ་
ང་ལྷོད་དང་། དེ་ནས་ངས་སྒེའུ་ཁུང་ཕྱེ་ཆོག” ལག་པ་ཆུང་ཆུང་དེས་གཞི་ནས་ལྷོད་བྱུང་།
ངས་མྱུར་དུ་ལག་པ་ཤེལ་སྒོ་ཡི་གས་སྲུབས་ལས་ཕྱིར་འཐེན་ཞིང་། དཔེ་ཆ་མང་པོ་ཆབས་
ཅིག་ཏུ་སྤུངས་ནས་ཤེལ་སྒོའི་ཁུང་བུ་དེའི་ཁ་བཅད་པར་མ་ཟད། རྣ་བ་གཉིས་ལག་པས་
བཀབ་སྟེ་སྐྱི་གཡའ་བའི་འོ་དོད་དེ་གོ་མི་ཐུབ་པར་བྱས། ངས་རྣ་བ་བཀབ་ནས་ཧ་ལམ་ཡུད་
ཙམ་འགོར་མཚམས་ལག་པ་མར་བླངས་པ་ན། སྙིང་ལ་གཟན་པའི་སྐྱོ་སྡུག་གི་འབོད་སྐད་
དེ་ཡང་བསྐྱར་གྲག་ཡོང་།
“ཕར་སོང་།” ངས་འུར་བརྒྱབ་དོན། “ངས་གཏན་ནས་ཁྱོད་ནང་ལ་ཡོང་དུ་འཇུག་
མི་སྲིད། ཐ་ན་ཁྱོད་ཀྱིས་ལོ་ཉི་ཤུར་ཞུ་བ་བྱས་རུང་།"
“ལོ་ངོ་ཉི་ཤུ་འགོར་ཚར་ཡོད།”སྐད་སྒྲ་དེས་མུ་མཐུད་དུ་སྨྲེ་སྔགས་འབྱིན་དོན། “ལོ་
ཉི་ཤུ་འགོར་ཚར་ཡོད། ང་ཕྱི་རོལ་ཏུ་འཁྱམས་ནས་ལོ་ཉི་ཤུ་འགོར་ཚར་ཡོད།”
དེ་མུར་ཕྱི་རོལ་ནས་སེན་འདྲད་བྱེད་པའི་སྐད་སྒྲ་ཞིག་གྲགས་ཤིང་། ཁུང་བུའི་ཁ་
གཅོད་བྱེད་ཀྱི་དཔེ་དེབ་དག་ཀྱང་ཕར་བསྒུལ་བྱུང་། ཧ་ལམ་ཕྱི་རོལ་ནས་ཅི་ཞིག་གིས་ནང་
ལ་འདེད་ཀྱིན་པ་དང་འདྲ། ངས་ནི་དངངས་སྐྲག་གིས་མ་བཟོད་པར་འཕག་མཆོངས་ཤིག་
རྒྱག་བསམ་རུང་། རྐང་ལག་བཞི་བོ་འགུལ་ཐབས་མ་བྱུང་བས་ཤེད་ཤུགས་ཡོད་ཚད་བཏོན་
ནས་སྐད་ཅོར་བརྒྱབ་པ་ཡིན། ངའི་སྙིང་དྲག་ཏུ་ལྡིང་གིན་ཡོད་ལ་མཇུག་མཐའི་སྐད་ཅོར་
དེ་ནི་ཧ་ལམ་རྨི་ལམ་མིན་པ་གསལ་བོ་རེད། བྲེལ་འཚུབ་ཀྱི་གོམ་སྒྲ་ཞིག་ངའི་མལ་ཁང་
གི་སྒོ་རྩར་སླེབས་ཤིང་། མི་ཞིག་གིས་ཕུད་རྒྱག་ཅིག་བྱས་ནས་ཁང་པའི་སྒོ་ཕྱེ་བ་དང་། དེ་
མུར་འོད་ཀྱི་ཉག་མ་འགའ་ཡང་མལ་ཁྲིའི་ཀླད་ཀྱི་ཁུང་བུ་གྲུ་བཞི་མ་དེ་དག་ལས་ནང་ལ་
འཕྲོས་བྱུང་། ང་ད་དུང་དེ་གར་ཙོག་སྟེ་དངངས་འདར་རྒྱག་ཞོར་ཐོད་པའི་རྔུལ་ཆུ་འབྱིད་
ཀྱིན་ཡོད།
ཁང་པའི་ནང་ལ་མཆོངས་ཡོང་བའི་མི་དེ་རེ་ཞིག་སོམ་ཉིར་ཚུད་པ་འདྲ། དེས་མཇུག་
མཐར་ཆིག་ལབ་ལྟ་བུའི་ངང་ཚུལ་གྱིས། “ནང་ན་མི་ཡོད་དམ” ཞེས་དྲིས་བྱུང་། དོན་ངོ་
མར་ཁོས་རང་ལ་དྲིས་ལན་འདེབས་མཁན་ཡོད་པའི་རེ་བ་བཅངས་མེད་པ་གསལ་བོ་རེད།
འོན་ཀྱང་ངའི་སེམས་ལ་རང་ཉིད་འདིར་ཡོད་པ་ཁོ་ལ་གསལ་བཤད་བྱས་ན་ཡག་ཤོས་རེད།
གལ་ཏེ་ངས་ཁ་མ་གྲག་ན་ཁོ་སྔོག་བཤེར་བྱེད་དུ་ཡོང་ཉེན་ཆེ་སྙམ། དེ་བས་ལུས་པོ་ཁ་ལོ་ཞིག་
འཁོར་ནས་མལ་ཁྲིའི་ཡོལ་སྒོ་ཕྱེ་བ་ཡིན། འོན་ཀྱང་བྱ་སྤྱོད་དེའི་མཇུག་འབྲས་ནི་བློ་ཡུལ་
ལས་འདས་ཤིང་བརྗེད་ཐབས་བྲལ་བ་ཞིག་རེད། ཧེ་ཟི་ཁི་ལེ་ཧྥུ་སྒོ་ཁར་ལངས་འདུག ཁོས་
ནང་འབྱར་དོར་མ་དང་ཚི་ལེན་མ་གཏོགས་གྱོན་མེད་ལ། ལག་ཏུ་པྲ་སྒྲོན་ཞིག་བཟུང་ཡོད་པ་
དེའི་ཞག་ཁུ་ལག་པའི་སྟེང་ཟགས་ཀྱིན་གདའ། ངོ་མདོག་ནི་ལྟག་རྒྱབ་ཀྱི་རྩིག་པ་ལས་ཀྱང་
དཀར་པོར་སྣང་། ཤིང་མོན་ཆ་རའི་སྒམ་ཆེན་དེའི་སྒོ་མོ་ཙིར་སྒྲ་དང་བཅས་ཕྱེ་བ་ན། ཁོ་ནི་
གློག་གིས་བརྒྱབ་པ་ལྟར་འཕག་འདར་ཞིག་བྱས་ཤིང་། ལག་ནང་གི་པྲ་སྒྲོན་ཡང་གོམ་པ་ཁ་
ཤས་ཀྱི་སར་གཡུགས། ལུས་པོ་འདར་དྲགས་ནས་ཕལ་ཆེར་ཐང་གི་པྲ་སྒྲོན་ཡང་ཡར་སྒྲུག་མི་
ཐུབ་པའི་ཚོད་རེད། “ང་ནི་ཁྱོད་ཀྱི་མགྲོན་པོ་དེ་ཡིན། སྐུ་ཞབས།" ཁོ་མུ་མཐུད་དུ་གོ་བ་ལོག་
ནས་སྐྲག་ཤོར་སྡར་མའི་བྱ་སྤྱོད་སྤེལ་བ་འགོག་ཆེད་ངས་དེ་ལྟར་སྐད་བརྒྱབ། “ངོ་མ་ལས་
བསོད་ངན་པ་ལ། འཇིགས་སུ་རུང་བའི་རྨི་ལམ་ཞིག་རྨིས་པས་གཉིད་གུང་ནས་འུར་བརྒྱབ་
པ་རེད། དགོངས་དག་ཞུ། སུན་པོ་བཟོས་སོང་།"“
ཨ། སྐྱབས་མགོན་གྱིས་ཁྱོད་ལ་ཉེས་ཆད་གཅོད་ངེས་རེད། སྐུ་ཞབས་ལོ་ཁི་ཝོ་དི།
ཁྱོད་དམྱལ་བར་ལྷུང་བར་སྨོན།” ངའི་ཁང་བདག་གིས་དེ་ལྟར་བཤད་ཅིང་། པྲ་སྒྲོན་སྒྲོག་
ཙེའི་སྟེང་ལ་བཞག་སོང་། རྒྱུ་མཚན་ནི་ཁོའི་ལག་པ་འདར་ནས་པྲ་སྒྲོན་འཛིན་ཐབས་
བྲལ་བས་རེད།
“སུས་ཁྱོད་ཁང་པ་འདིའི་ནང་ལ་ཁྲིད་ཡོང་བ་རེད།” ཁོས་མུ་མཐུད་དུ་བཤད་ཀྱིན་
སྤར་ཁ་དམ་དུ་བསྡམས་ཤིང་། སོ་སྒྲ་ཐག་ཐག་ཏུ་སྒྲོག་ཞོར་གདོང་ལ་ཤ་མདུད་ཅིག་བརྒྱབ་
བྱུང་། “ཡང་སྙིང་སུ་རེད། ངས་སྐད་ཅིག་ཉིད་ལ་མི་དེ་ཁྱིམ་ཚང་འདི་ནས་སྒོ་ཕྱིར་སྤྱུགས་
པར་འདོད། "
“ཁྱོད་ཚང་གི་ཞལ་ཏ་མ་ཟེ་ལ་རེད།” ངས་ལན་འདེབས་ཞོར་མལ་ཁྲི་ལས་ས་ལ་
ལྡིང་ཞིང་མགྱོགས་པོར་ལྭ་བ་གྱོན།
“ཁྱོད་ཀྱིས་དེ་ལྟར་བྱེད་འདོད་ན་ཡང་། ངས་དོན་དེར་ཁ་ཡ་མི་བྱེད། སྐུ་ཞབས་ཧེ་ཟི་
ཁི་ལེ་ཧྥུ། མོར་དེ་ལྟར་བྱས་ན་ཡང་འགྲིག་འདུག ངས་བལྟས་ན་མོས་ཚེ་སྲོག་སྣང་མེད་དུ་
བཞག་སྟེ། ཁང་པ་འདིའི་ནང་དུ་འདྲེ་ཡོད་པ་བསྐྱར་དུ་བདེན་དཔང་ཞིག་བྱེད་འདོད་པ་
ཡིན་ངེས་རེད།”
“ཨེ། རེད་ཡ། འདྲེ་སྲིན། ཁང་པའི་ནང་དུ་འདྲེ་ཆེ་ཆུང་མང་པོས་ཁེངས་འདུག ངས་
བལྟས་ན་ཁྱོད་ཀྱིས་ཁང་པ་འདིའི་སྒོ་བརྒྱབ་པ་འགྲིག་འདུག མི་སུས་ཀྱང་འདྲེ་ཁང་འདིའི་
ནང་དུ་ཞག་གཅིག་གཉིད་པའི་རྒྱུ་མཚན་ལ་བརྟེན་ནས་ཁྱོད་ལ་བཀའ་དྲིན་ཞུ་མི་སྲིད།”
“ཁྱོད་ཀྱིས་ཅི་བཤད་ཀྱིན་ཡོད།” ཧེ་ཟི་ཁི་ལེ་ཧྥུས་འདྲི་རྒྱུར། “ཡང་ཁྱོད་ཀྱིས་ཅི་
བྱེད་འདོད་ཡིན། མར་ཉོལ། ཁྱོད་སྔར་ནས་འདི་རུ་ཉལ་ཟིན་པས། ཞག་མ་གཅིག་འདི་ནས་
རྫོགས་ཐབས་བྱོས། ཡིན་ནའང་སྐྱབས་མགོན་གྱི་ཁ་ངོར་བལྟས་ཏེ་ད་ནི་སྐད་ངན་དེ་འདྲ་
བརྒྱབ་མ་ཡོང་། འོན་ཀྱང་། གལ་ཏེ་མི་ཞིག་གིས་ཁྱོད་ཀྱི་སྐེ་ལ་གྲི་བཞག་པ་མིན་ན། ད་དུང་
འུར་བརྒྱབ་ཚེ་གུ་ཡངས་གཏན་ནས་མེད།”
“གལ་ཏེ་གདོན་མོ་ཆུང་ཆུང་དེ་སྒེའུ་ཁུང་ནས་ནང་ལ་འཛུལ་ཡོང་ན། ངས་མོའི་
མིད་པ་བསྒགས་ནས་གསོད་ཀྱང་སྲིད།” ངས་དེ་ལྟར་ལན་བཏབ། “ད་ནི་མགྲོན་པོར་
གཅེས་པའི་ཁྱོད་ཀྱི་མེས་པོ་དེར་ང་ལ་སུན་གཙེར་བྱེད་དུ་འཇུག་མི་འདོད། ཅབ་པུར་པོ་
རན་དེ་ཧན་ཟེར་བ་དེ་ཁྱོད་ཀྱི་ཨ་མའི་ཕྱོགས་ཀྱི་ཤ་ཉེ་ཞིག་ཡིན་ནམ། ད་དུང་གདོན་ཕྲུག་
མ་ཆུང་ཆུང་ཁཱ་སེ་རེན་ལིན་ཏོན་དང་། ཡང་ན་ཨེན་ཧྲབ་ཟེར་བ་དེ། གང་ལྟར་མིང་ལ་ཅི་
ཟེར་ཡང་ཆོག མོ་ནི་རྐུ་བརྗེ་བྱས་པའི་བྱིས་པ་ཞིག་ཡིན་ངེས། གདོན་ཕྲུག་མ་ཐན་ལྟས་དེ།
མོས་ང་ལ་རང་ཉིད་ཐང་རྒོད་དུ་ལོ་ངོ་ཉི་ཤུར་འཁྱམས་ནས་བསྡད་པ་ཡིན་ཟེར། དེ་ནི་མོའི་
སྡིག་ཉེས་ལྗིད་དྲགས་ཏེ་རྣམ་སྨིན་འཁོར་བ་ཡིན་ངེས།དེ་ལ་ཐེ་ཚོམ་ཅི་ཡང་མེད།”
ངས་སྐད་ཆ་དེ་དག་ཁ་ནས་བུད་མ་ཐག སྔོན་མ་དཔེ་དེབ་དེ་ཚོ་ལས་ཧེ་ཟི་ཁི་ལེ་ཧྥུ་
དང་ཁཱ་སེ་རེན་ཞེས་པའི་མིང་དེ་གཉིས་ཀྱི་འབྲེལ་བ་དྲན་བྱུང་། སྔོན་ཏག་ཏག་ལ་དོན་
དེ་རེ་ཞིག་བརྗེད་པ་རེད། མཚམས་འདིར་ཐོན་ནས་ད་གཟོད་ཡིད་ལ་དྲན་བྱུང་བས་རང་
གི་ཧོལ་རྒྱུགས་ཀྱི་བྱ་སྤྱོད་དེའི་དོན་དུ་ངོ་མདོག་དམར་པོར་འགྱུར་དགོས་བྱུང་། ཡིན་
ནའང་ངས་རང་ཉིད་ཀྱི་སྐད་ཆ་ཅི་ཞིག་ནོར་བ་མ་ཤེས་པའི་ཟོལ་གྱིས་བྲེལ་འཚུབ་ངང་
མུ་མཐུད་དུ་བཤད་དོན། “དོན་ངོ་མའི་གནས་ཚུལ་ནི། ང་ནམ་སྟོད་དུ་མ་གཉིད་པའི་
ཡར་སྔོན་ལ།”
བཤད་ནས་དེར་ཐོན་རྗེས་ངས་སྐད་ཆའི་མཚམས་བཞག་པ་ཡིན། “དཔེ་རྙིང་དེ་ཚོ་
བཀླགས་པའི་དབང་གིས།” མ་གཞི་ངས་དེ་ལྟར་བཤད་འདོད་ཡོད་མོད། དེ་ལྟར་བཤད་ན་
ནོར་འཁྲུལ་ངོས་ལེན་བྱས་པ་མིན་ནམ། ངས་དཔེ་དེབ་དེའི་བརྗོད་བྱ་དངོས་དང་མཆན་
བཏབ་པ་ཆ་ཚང་ལ་བལྟས་ཀྱང་མེད། དེ་བས་ཚིག་སྣེ་ཕར་བསྒྱུར་ནས “ངས་སྒེའུ་ཁང་གི་
སྟེགས་བུའི་སྟེང་བརྐོས་པའི་རུས་མིང་དེ་ཚོ་མཐོང་ཞིང་། ཡང་ཡང་བཟློས་པ་ཡིན་ལ། ཐ་
སྙད་སྐམ་པོ་དེ་ཚོར་བརྟེན་ནས་རང་ཉིད་གཉིད་ལ་སྐུལ་ཐབས་བྱས་པ་ཡིན། དཔེར་ན་
གཉིད་ཁུག་ཆེད་ཨང་ཀི་བརྩི་བ་དེ་དང་འདྲ། ཡང་ན
“ཁྱོད་ཀྱིས་ང་ལ་དེ་ལྟར་བཤད་དོན་ཅི་ཡིན།” ཧེ་ཟི་ཁི་ལེ་ཧྥུ་འཚིག་པ་གཏིང་ནས་
ཟོས་ཤིང་ཁྲོང་ཁྲོའི་ངར་སྐད་དང་བཅས། “ཁྱོད། ཁྱོད་ཀྱིས། ངའི་ཁྱིམ་ནས་སྐད་ཆ་འདི་
འདྲ་བཤད་ཕོད་པ་ནི་བསམ་ཡུལ་ལས་འདས། སྐྱབས་མགོན་ལགས། སྐད་ཆ་འདི་འདྲ་
བཤད་པ་ནི་ཁོ་སྨྱོས་པ་ཡིན་ངེས།” ཁོས་དེ་ལྟར་བཤད་ཀྱིན་ཁོང་ཁྲོ་གནོན་མ་ཐུབ་པར་
ལག་པས་རང་གི་ཐོད་པར་ཤུགས་ཀྱིས་རྡུང་།
ཁོའི་སྐད་ཆ་དེར་ཉན་རྗེས་ངས་ནི་རང་ཉིད་ཀྱང་མུ་མཐུད་དུ་ཁོང་ཁྲོ་ལངས་དགོས་
སམ། ཡང་ན་འགྲེལ་བཤད་རྒྱག་དགོས་པ་གང་ཡིན་ཡང་མི་ཤེས་པར་གྱུར། གང་ལྟར་ཁོ་
སྐྱོ་སྡུག་དང་ཁོང་ཁྲོས་གཟིར་བའི་ངང་ཚུལ་དེ་མཐོང་རྗེས། རང་དབང་མེད་པར་གདུང་
ས་ཤིག་སྐྱེས་བྱུང་བས། ངས་ཡར་སྔོན་འཇིགས་སུ་རུང་བའི་རྨི་ལམ་ང
རྨིས་པའི་གནས་ཚུལ་རྣམས་ཁོ་ལ་འགྲེལ་བརྗོད་བྱས། དེ་མིན། ད་དུང་ངས་སྔོན་ཆད་ཁཱ་
སེ་རེན་ལིན་ཏོན་ཞེས་པའི་རུས་མིང་འདི་གཏན་ནས་གོ་མ་མྱོང་ལ། ཉལ་ཁར་ངག་ནས་
ཐེངས་འགར་བཟློས་པས་ཡིད་ལ་བག་ཆགས་ཟབ་མོ་བཞག་པས། རྨི་ལམ་ནང་མི་གསོན་
པོའི་སྣང་བརྙན་ཞིག་མངོན་པ་ཡིན་ངེས་ཚུལ་གསལ་བཤད་བྱས།
ངས་དེ་ལྟར་བཤད་ཀྱིན་པའི་སྐབས་དེར། ཧེ་ཟི་ཁི་ལེ་ཧྥུ་ནི་རིམ་བཞིན་ཉལ་ཁྲིའི་གྲུ་
ཟུར་དེར་ཕྱི་ནུར་བྱས་པ་དང་། མཇུག་མཐར་ས་རུ་བསྡད་ཅིང་ཧ་ལམ་མལ་ཁྲིའི་ལྟག་རྒྱབ་
ཏུ་གབ་པ་ལྟར་བྱས་སོང་། ཡིན་ནའང་ཁོའི་རེས་ཆད་རེས་མཐུད་ཀྱི་དབུགས་གཏོང་ལེན་
བྱེད་པའི་འགྲོས་ཚད་ལ་བརྟགས་ན། ཧ་ལམ་རྒྱ་མཚོའི་རླབས་ཕྲེང་ལྟར་འཕྱོ་བའི་རང་
སེམས་ཀྱི་འགྱུ་བ་དྲག་པོ་དེ་གནོན་ཐབས་བྱེད་ཀྱིན་པ་ཚོད་དཔག་བྱེད་ཐུབ།
ངས་ནི་ཁོའི་ནང་སེམས་ཀྱི་འགྱུ་བ་དྲག་པོ་དེ་ཧ་གོ་ཡོད་པའི་རྣམ་འགྱུར་སྟོན་མ་
འདོད་པར། བསམ་བཞིན་དུ་ལྭ་བ་གྱོན་དུས་སྐད་སྒྲ་ཆེན་པོ་གྲག་ཏུ་བཅུག་ཅིང་། དུས་
ཚོད་འཁོར་ལོར་བལྟ་ཙམ་བྱས་ཏེ་ཆིག་ལབ་རྒྱག་པ་ལྟ་བུའི་ཉམས་ཀྱིས “མཚན་མོ་འདི་
ཇི་འདྲའི་རིང་བ་ལ། ད་དུང་ནམ་གུང་གི་དུས་ཚོད་གསུམ་པར་ཐོན་མི་འདུག དོན་ལ་
མ་མཐའ་ཡང་དུས་ཚོད་དྲུག་པར་ཐོན་དགོས་ཡོད། དུས་ཚོད་ནི་སྐབས་ཐོག་འདིར་འགྲོ་
མཚམས་བཞག་པ་ཡིན་ནམ། མདང་དགོང་ང་ཚོ་དུས་ཚོད་བརྒྱད་པའི་སྟེང་ངལ་གསོས་པ་
ཡིན་ངེས།"
“དགུན་ཁར་འདི་རུ་ནམ་རྒྱུན་དུས་ཚོད་དགུའི་སྟེང་ལ་ཉལ་ཞིང་། དུས་ཚོད་
བཞིའི་སྟེང་ལ་མལ་ལས་ལངས་པ་རེད།” ངའི་ཁང་བདག་དེས་དངན་པ་རིང་པོ་ཞིག་
གིས་མཚམས་བཅད་ནས་དེ་ལྟར་བཤད། ཁོའི་དཔུང་བ་འགུལ་བའི་གྲིབ་མར་བལྟས་ན་
མིག་མཐའི་མཆི་མ་འབྱིད་ཀྱིན་པ་ཤེས་ཡོང་། “སྐུ་ཞབས་ལོ་ཁི་ཝོ་དི་།” ཁོས་མུ་མཐུད་
དུ་བཤད་རྒྱུར། “ཁྱོད་ངའི་ཁང་པའི་ནང་ལ་སོང་། འདི་འདྲ་སྔ་མོར་ཐོག་ཁང་ནས་མར་
བབས་ན། མི་གཞན་ལ་སུན་པོ་བཟོ་བ་ལས་མ་འདས། ཁྱོད་ཀྱི་རྣར་གཟན་པའི་ཨག་སྐད་
དེས་ངའི་གཉིད་རྩ་བ་ནས་འཕྲོག་སོང་།”
“ང་ཡང་གཉིད་ཐབས་མི་འདུག” ངས་ལན་བཏབ་དོན། “ང་ར་སྐོར་ནང་ལ་འཆམ་
འཆམ་དུ་འགྲོ། ནམ་གསལ་མ་ཐག་ཕར་བུད་འགྲོ། རྗེས་ཕྱོགས་ཁྱོད་ཀྱིས་ངས་སུན་པོ་བཟོ
ཡོང་རྒྱུར་སེམས་ཁྲལ་གནང་མི་དགོས། གྲོགས་པོ་གསར་བ་འཚོལ་རྒྱུར་དགའ་བའི་ངའི་
རང་གཤིས་ཀྱི་ནད་ཡམས་དེ། གྲོང་གསེབ་དང་གྲོང་ཁྱེར་གཉིས་ཀ་ནས་གསོ་བཅོས་ཡག་
པོ་བྱས་སོང་། ཤེས་རྒྱ་ཅན་གྱི་མི་ཞིག་ཡིན་ན་རང་གི་ཆེས་ལེགས་པའི་སྐྱ་ཡ་ནི་རང་ཉིད
ལས་གཞན་མེད་པ་ཧ་གོ་དགོས་འདུག”
“ཆེས་ལེགས་པའི་སྐྱ་ཡ།” ཧེ་ཟི་ཁི་ལེ་ཧྥུ་ཡིས་ལྡབ་ལྡིབ་ཅིག་བཤད་རྗེས། “པྲ་སྒྲོན་
ཕར་ཁྱེར་ཆོག ཁྱོད་གང་དུ་འགྲོ་འདོད་ན་དེར་སོང་། ང་མགྱོགས་པོར་ཁྱོད་ཡོད་སར་ཡོང་།
འོན་ཀྱང་ར་སྐོར་ནང་ལ་མ་འགྲོ། ཁྱི་དེ་ཚོ་བཏགས་མེད། ད་དུང་དབུས་ཁང་དུ་མ་འགྲོ།
དེ་རུ་ཁྱི་མོ་ཀྲོ་ནོས་སྲུང་ཡོད། ད་དུང་། མ་རེད། ད་ནི་ཁྱོད་ཐོག་སྐས་དང་བར་ཁྱམས་ཀྱི་
ཉེ་འཁོར་དུ་འགྲོ་འོང་རེ་བྱས་ཆོག འོན་ཀྱང་ཁྱོད་སོང་དང་། ང་སྐར་མ་འགའི་རྗེས་ནས་
ཁྱོད་འཚོལ་དུ་ཡོང་།”
ངས་ཁོའི་ངག་བཅོལ་ལ་ཉན་ནས་ཕྱི་ལ་སོང་བ་ཡིན། འོན་ཀྱང་མལ་ཤག་ལས་བུད་
རྗེས། ཕྲ་ཞིང་རིང་བའི་བར་ཁྱམས་དེ་ཕྱོགས་གང་ལ་འཐེན་ཡོད་པ་མ་ཤེས་པར་རེ་ཞིག་
གོམ་མཚམས་བཞག་སྟེ་དེ་གར་ལངས་ནས་སྡོད་དགོས་བྱུང་། བློ་ཡུལ་ལས་འདས་པ་ཞིག་
ལ་བར་གླགས་དེར་ངས་ཁང་བདག་དེའི་རྒྱུན་ལྡན་མ་ཡིན་པའི་རྨོངས་དད་ཀྱི་བྱ་སྤྱོད་
ཅིག་མཐོང་བྱུང་། ཤེས་རྒྱ་ཅན་ཞིག་ཡིན་པའི་ཆ་ནས། ཁོའི་གླེན་རྟགས་འདྲེས་མའི་བྱ་
སྤྱོད་དེ་ནི་ཇི་འདྲའི་འོས་འཚམ་མིན་པ་ཞིག་རེད་ཨང་། ཁོ་མལ་ཁྲིའི་སྟེང་དུ་འགོས་ཤིང་
ལག་པས་སྒེའུ་ཁུང་ཤུགས་ཀྱིས་ཕྱེ་ཞོར་མིག་ནས་མཆི་མ་འགོག་མེད་དུ་བབས་བྱུང་།
“ནང་ལ་ཤོག ནང་ལ་ཤོག" ཁོས་ངུ་ཤུམ་བྱེད་ཀྱིན། “ཁཱ་སེ་རེན། མགྱོགས་པོར་ཤོག
ཨ། ཁྱོད་ཡང་བསྐྱར་ཐེངས་གཅིག་ཤོག་དང་། ཨ། ངའི་སྙིང་གི་དུམ་བུ། ད་ཐེངས་ངའི་ཁ་
ལ་ཉན་རོགས། ཁཱ་སེ་རེན། ཐེངས་གཅིག་ལ་ཅིས་ཀྱང་ངའི་ཁ་ལ་ཉན་རོགས།”
ཡིན་ནའང་རྣམ་ཤེས་འཁྱམ་པོ་དེ་ནི་གར་འགྲོ་ངེས་མེད་རླུང་ནང་གི་ཕྱེ་མ་ལེབ་དང་
འདྲ་བས། ཇི་ལྟར་འབད་ཀྱང་ཡང་བསྐྱར་མངོན་མ་བྱུང་ལ། སྒེའུ་ཁུང་ལས་ཁ་བ་བུ་ཡུག་
ཁོ་ན་ཁང་པའི་ནང་བཙངས་ཡོང་ཞིང་། ཐ་ན་ཐག་རིང་སར་ལངས་པའི་ངའི་གམ་དུ་ཡང་
ལྡང་ཡོང་སྟེ་ལག་ནང་གི་པྲ་སྒྲོན་ཡང་གཟིམ་སོང་།
སྨྱོ་བཤད་ལྟ་བུའི་སྐད་ཆ་དེའི་ནང་དུ་ཤུགས་དྲག་པའི་སྐྱོ་སྡུག་དང་ན་ཟུག་འདྲེས་
འདུག་པས། ངས་ནི་རང་དབང་མེད་པར་ཁོ་ལ་གདུང་སེམས་སྐྱེས་ཤིང་སྨྱོན་པའི་རང་
རྟགས་ལྟ་བུའི་བྱ་སྤྱོད་དེ་དག་དགོད་བྲོ་བ་ཞིག་ཏུ་ཡང་མཐོང་མ་སོང་། དེ་བས་ང་ཕར་
འགྲོ་ཞོར་མ་གཞི་ནས་གོང་གི་ཁེར་ལབ་དེར་ཉན་མི་འོས་སྙམ་སྟེ་རང་ལ་ཁོང་ཁྲོ་ཞིག་
ལངས་ཤིང་། དོན་མེད་དུ་རྨི་ལམ་ངན་པ་དེ་འདྲ་རྨིས་ནས། དཀའ་ཉོག་ཇི་འདྲའི་མང་
པོ་བཟོས་འདུག་ཨང་སྙམ་ཞོར་རང་གིས་རང་ལ་ལེ་བདའ་ཡང་བྱས། ཡང་སྙིང་དེ་ལྟར་
དྲན་དགོས་པའི་རྒྱུ་མཚན་ཅི་ཡིན་ཞེ་ན། ང་རང་གིས་ཀྱང་གསལ་བོ་ཞིག་བཤད་ཐུབ་པ་
མི་འདུག
ང་སེམས་ཆུང་ངང་ཐོག་ཁང་ནས་བབས་ཏེ་ཐབ་ཚང་རྒྱབ་མར་ཡོང་བ་ན། དེ་རུ་ད་
དུང་ཞི་མ་ཚར་བའི་མེ་སྟག་རེ་འགའ་ཆབས་ཅིག་ཏུ་སྤུངས་འདུག་པ་མཐོང་། དེས་ཏག་
ཏག་ངའི་པྲ་སྒྲོན་བསྐྱར་དུ་སྦར་ཐུབ་པ་བྱུང་། ཁང་པའི་ནང་དུ་གྲག་འགུལ་ཅི་ཡང་མེད་
ཅིང་། བྱི་ལ་ཁྲ་བོ་ཞིག་ཐལ་སྤུངས་ཀྱི་གསེབ་ནས་ཕྱིར་བུད་དེ་ང་ལ་སྡང་ཚུགས་ཤིག་
བསྟན་བྱུང་།
ཐབ་ཀའི་མདུན་ཐད་དུ་གཞུ་དབྱིབས་རྣམ་པའི་རྐུབ་སྟེགས་རིང་པོ་གཉིས་བཞག་
འདུག་ཅིང་། དེས་ཕལ་ཆེར་ཐབ་ཀ་ཧྲིལ་བོ་བསྐོར་ཡོད་པའི་ཚོད་རེད། ང་རྐུབ་སྟེགས་
རིང་པོ་གཅིག་གི་སྟེང་མར་ཉལ་བ་ན། བྱི་ལ་ཁྲ་བོ་དེ་རྐུབ་སྟེགས་ཅིག་ཤོས་དེའི་སྟེང་ལ་
ལྡིང་སོང་། ངེད་གཉིས་ཀ་ཡང་མི་གཞན་ཞིག་ནང་ལ་བཙངས་མ་ཡོང་སྔོན་དུ་རང་རང་
སར་གཉིད་དུ་ཡུར་ཡོད། ཡུད་ཙམ་ནས་ཅོ་སེ་ཧྥུ་ཡིས་གནམ་གཅལ་ངོས་ཀྱི་སྒོ་ཆུང་དེ་
ལས་མར་ལ་ཤིང་སྐས་ཤིག་དཔྱངས་ཡོང་། ཤིང་སྐས་དེའི་གོང་རོལ་ན་ཡོད་པ་ནི་ཅོ་སེ་ཧྥུ་
ཡི་གནམ་ཁང་ཡིན་ངེས་རེད། ངས་དེ་ལྟར་ཚོད་དཔག་བྱས།
ཁོས་ངས་རེག་གིན་པའི་མེ་སྟག་དེར་མ་རངས་པའི་མིག་མདངས་ཀྱིས་ལྟ་ཙམ་
བྱས་ཤིང་། བྱི་ལ་ཁྲ་བོ་དེ་རྐུབ་སྟེགས་སྟེང་ནས་གད་སྙིགས་ཕྱགས་པ་བཞིན་ས་རུ་
འཕངས་ཏེ་རང་ཉིད་དེའི་ཤུལ་དུ་བསྡད་པ་དང་། དེ་མུར་དབྱིན་ཚུན་གསུམ་གྱི་རིང་ཐུང་
ཡོད་པའི་དུ་ཚག་ནང་ལ་དུ་བའི་ལོ་མ་བརྫངས་བྱུང་། ང་རང་ཁོ་ལ་དབང་བའི་གདན་ས་
དེ་རུ་ཧོབ་ཀྱིས་བཙངས་ཡོང་བ་ནི་བག་མེད་ཀྱི་བྱ་སྤྱོད་ཅིག་ཏུ་མཐོང་བས། གཏན་ནས་
ཁ་གྲག་འདོད་མེད་པའི་རྣམ་འགྱུར་མངོན་གསལ་རེད། ཁོས་སྐད་ཆ་ཚིག་གཅིག་ཀྱང་
མི་བཤད་པར་དུ་ཚག་ཁ་རུ་བཙུགས་ཤིང་དཔུང་བ་གཉིས་ཕན་ཚུན་བསྣོལ་ཏེ། མཆུ་ཏོ་
ལས་དུ་སྨུག་ཕྱིར་གཏོང་མགོ་བརྩམས། ངས་ཀྱང་ཁོའི་བདེ་སྣང་དེ་དཀྲོག་འདོད་མ་བྱུང་།
ཁོས་མཇུག་མཐའི་དུ་བ་ཁམ་གང་བོ་རྔུབ་ཚར་རྗེས། དབུགས་རིང་ཞིག་ཕྱུང་ནས་
ཡར་ལངས་ཏེ་ཕར་ཕྱིན། དེ་ནི་ཁོ་ཚུར་ཡོང་དུས་དང་འདྲ་བར་སྣང་དོགས་ཅི་ཡང་མེད་པ་
ཞིག་རེད།
དེར་མཐུད་ནས་ལྡེམ་ཤུགས་ཅན་གྱི་གོམ་སྒྲ་ཞིག་ཐོས་བྱུང་། ད་ནི་ངས་ཞོགས་པ་བདེ་
ལེགས་ཞེས་འཚམ་འདྲི་ཞིག་བྱེད་ཆོག་ངེས་རེད། འོན་ཀྱང་ཡིད་ཕངས་པ་ཞིག་ལ། ངས་
ཡང་བསྐྱར་ཁ་བཙུམས་ཤིང་ཁམས་འདྲིའི་སྐད་ཆ་དེ་ཕྱིར་ཁོག་ཏུ་མིད་དགོས་སོང་། མ་
གཞི་ཧ་རེ་ཏོན་ཨེན་ཧྲབ་ཀྱིས་དབུགས་ཤབ་ཤུབ་ངང་ཞོགས་པའི་སྨོན་ལམ་འདོན་གྱིན་
འདུག ཁོས་ཅ་དངོས་གང་ཞིག་ལ་ལག་པས་རེག་མ་ཐག་ཁ་ནས་དམོད་ཚིག་ཐར་ཐོར་རེ་
རང་ཤུགས་ཀྱིས་ཤོར་འགྲོ། མ་གཞི་ཁོས་ཁང་པའི་གྲུ་ཟུར་ནས་ལྕགས་ཁེམ་དང་འདེད་མ་
ལྟ་བུའི་ཅ་ལག་རེ་བཙལ་ནས་སྒོ་ཁའི་ཁ་བ་གཙང་དག་བཟོ་རུ་འགྲོ་འདོད་པ་ཡིན་ཚོད་
རེད། ཁོས་རྐུབ་སྟེགས་རིང་པོ་དེའི་རྒྱབ་ནས་ཚུར་ལན་གཅིག་བལྟས་ཤིང་། སྣ་ཁུང་གཉིས་
ཆེ་རུ་སྦོས་པ་ཙམ་ལས་ང་ལ་ཁ་ཡ་བྱེད་འདོད་ཀྱི་བཟོ་ལྟ་ཏོག་ཙམ་ཡང་མི་འདུག དེ་ནི་
ངས་ཉེ་འཁོར་གྱི་བྱི་ལ་ཁྲ་བོ་དེར་གུས་ཞབས་ཀྱི་བརྡ་ལན་ཅི་ཡང་སྟོན་མི་འདོད་པ་དང་
གཅིག་འདྲ་རེད།
ཁོའི་གྲ་སྒྲིག་གི་ལས་ཀ་དེ་མཐོང་བས། ངས་ད་ནི་རང་ཉིད་ཀྱང་ཧ་ལམ་ཕྱིར་འགྲོ་
ཆོག་ངེས་རེད་སྙམ་སྟེ། མལ་ས་ནས་ཡར་ལངས་ཤིང་ཁོའི་རྗེས་སུ་འབྲང་རྩིས་བྱས། དེར་
ཁོས་ཀྱང་ངའི་བསམ་ཚུལ་རྟོགས་པས་ལྕགས་ཁེམ་གྱི་སྣེ་མོས་ནང་སྒོ་ཞིག་ལ་རེག་ཙམ་བྱས་ཤིང་། 
ཁ་ནས་ལྡབ་ལྡིབ་ཅིག་ལབ་སོང་།དེ་ནི་ཕལ་ཆེར་ང་ལ་ཁྱོད་འགྲོ་བསམས་ན་ཁ་
ཕྱོགས་གན་རེད་ཅེས་བརྡ་བསྟན་པ་ཡིན་ཚོད།
ནང་སྒོ་ཕྱེ་ཚེ་ཐད་ཀར་དུ་དབུས་ཁང་ལ་ཐོན་ཐུབ། ཁྱིམ་དེའི་བུད་མེད་རྣམས་ཀྱང་
ཡར་ལངས་འདུག ཁྱིམ་འཛིན་ཞལ་ཏ་མ་ཟེ་ལས་ཤུགས་ཆེན་པོས་རླུང་སྒམ་ཞིག་འཐེན་
ཏེ་མེ་ལྕེ་དུ་ཁུང་ནང་ལ་སྐོར་གྱིན་འདུག ཧེ་ཟི་ཁི་ལེ་ཧྥུ་ལྕམ་མོ་ཡིས་རྩིག་ཐབ་ཀྱི་འགྲམ་
དུ་པུས་བཙུགས་ཏེ་མེ་འོད་ལ་བརྟེན་ནས་དཔེ་དེབ་ཅིག་ཀློག་གིན་ཡོད། མོས་ལག་པ་
གཅིག་ཡར་འཕྱར་ནས་མིག་བཀབ་སྟེ་མེ་འོད་ཀྱི་ཚ་དྲོད་འགོག་པ་དང་། བློ་སེམས་ཐམས་
ཅད་དཔེ་ཆའི་སྟེང་ལ་འཁོར་ཡོད་པ་འདྲ། ལན་རེར་མེ་སྟག་ཕྲ་མོ་མོའི་ལུས་ལ་ལྷུང་བས་
ཁྱིམ་འཛིན་ཞལ་ཏ་མར་ལེ་བདའ་རེ་བྱེད་པའམ། ཡང་ན་ཁྱི་ཞིག་ཉེ་འགྲམ་ནས་འགྲོ་
སྐབས་སྣ་མོའི་ངོ་ལ་རེག་པས་ཕར་འདེད་པ་སོགས་ཀྱི་བར་སྐབས་ཏོག་ཙམ་རེ་མ་གཏོགས།
མོའི་རྣམ་རིག་གཞན་གང་ལ་ཡང་གཡེང་མ་སོང་།
བློ་ཡུལ་ལས་འདས་པ་ཞིག་ལ། ཧེ་ཟི་ཁི་ལེ་ཧྥུ་ཡང་དེ་རུ་འབྱོར་འདུག ཁོ་རྩིག་ཐབ་
ཀྱི་གམ་དུ་འགྲེང་ཞིང་ལུས་རྒྱབ་ངའི་ཕྱོགས་སུ་གཏད་དེ། ཆར་ཆེན་ཟོ་ཁ་ནས་བྱོ་བ་
བཞིན་ཟེ་ལར་བཀའ་བཀྱོན་སྡིགས་དམོད་མང་པོ་ཞིག་བྱས་སོང་། མོས་ལན་རེར་ལས་
ཀའི་མཚམས་བཞག་སྟེ་སྨད་གཡོགས་ཀྱི་ཐུ་སྣེ་གཡོབ་ཙམ་བྱེད་ཞོར་དབུགས་རིང་ནར་
ནར་འབྱིན།
“ད་དུང་ཁྱོད། འཇོན་ནུས་ཅི་ཡང་མེད་པ་ཁྱོད།”
ངས་རྐང་པ་སྒོ་ཐེམ་ནང་བརྒལ་བའི་སྐབས་དེར་ཁོས་ཁ་ཕར་འཁོར་ནས་ཁོ་ཚང་
གི་མནའ་མར་སྡིགས་མགོ་བརྩམས་བྱུང་ལ། ད་དུང་བྱ་གག་དང་ལུག་སོགས་དེ་འདྲའི་
བཙོག་པ་མིན་པའི་མཚང་མིང་འགའ་ཡང་བཀོལ་གྱིན་ཡོད་པ་དང་། གནད་འགག་འལ་
ཐུག་དུས་ཚིག་མཚོན་ཏོག་ཙམ་ཚོད་འཛིན་བྱས་འགྲོ།“
ལྟོས་དང་། ཡང་ཁྱོད་ཀྱིས་དགོས་མེད་ཀྱི་བྱ་བ་ཅི་ཞིག་སྒྲུབ་ཀྱིན་ཡོད། མི་གཞན་པ་
ཚང་མས་སོ་སོའི་ལྟོ་གོས་ཀྱི་རིན་འབབ་འཚོལ་གྱིན་ཡོད་མོད། ཁྱོད་ཁོ་ན་ངའི་གནང་སྦྱིན་
ལ་བརྟེན་ནས་འཚོ་བ་རེད། ལག་གི་གད་སྙིགས་དེ་ཚོ་ཕར་དོར་ནས་ལས་ཀ་ཞིག་ལོས་
དང་། ཁྱོད་ཉིན་རྒྱུན་མིག་ལམ་དུ་མངོན་དགོས་པ་ནི་ང་ལ་བཀྲ་མ་ཤིས་པའི་རྟགས་ཡིན་
སྲིད། བུ་ལོན་འདི་ནམ་ཞིག་ངས་ཁྱོད་ལ་རྩིས་རྒྱག་ངེས་ཡིན། གོ་བྱུང་ངམ། ཐ་ཤལ་གྱི
བུད་མེད་ཁྱོད།”
“ངས་རང་གི་གད་སྙིགས་འདི་དག་འདོར་ཆོག ངས་མི་འདོར་བསམ་རུང་ཐབས་
མེད་རེད། ཁྱོད་ཀྱིས་ང་རང་དགར་བསྐྱུར་མི་སྲིད།” བུད་མེད་ལོ་ཆུང་དེས་དེ་སྐད་སྨྲ་ཞོར་
དཔེ་དེབ་ཀྱི་ཁ་བསུམས་ཏེ་རྐུབ་སྟེགས་སྟེང་འཕངས།
“ཡིན་ནའང་གལ་ཏེ་ང་རང་འཐད་པ་མ་བྱུང་ན།” ངས་བསམ་བཞིན་དུ་ལས་ཀ་
གཅིག་ཀྱང་མི་བསྒྲུབ། ཁྱོད་ཀྱིས་སྡིགས་ནས་ལྕེ་ཆད་རུང་ཕན་ཐོགས་མེད།
ཧེ་ཟི་ཁི་ལེ་ཧྥུ་ཡིས་ལག་པ་ཡར་འཕྱར་ཙམ་བྱས་པ་ན། ཕ་རོལ་བོ་མགྱོགས་པོར་རྒྱང་
ལ་གཡོལ་ཏེ་བདེ་འཇགས་ཀྱི་བར་ཐག་ཅིག་བཟུང་སོང་། ལག་པ་དེའི་ཟིལ་ཤུགས་ཇི་འདྲ་
ཡིན་པ་མོར་གསལ་ཆ་ཡོད་ཚོད་རེད།
ངས་ཁྱི་ཞི་འཛིང་རེས་ལྟ་བུའི་ལྟད་མོ་དེར་བལྟ་འདོད་མ་བྱུང་བས་གོམ་པ་ཇེ་
མགྱོགས་སུ་བཏང་སྟེ་ནང་དུ་ཕྱིན་ཞིང་། མེ་ཐབ་ཀྱི་འགྲམ་དུ་ལུས་པོ་བསྲོ་རུ་ཡོང་བ་ལས་
ཁོ་གཉིས་ཀྱི་ཁ་འཛིང་དེར་བར་ཆད་བཟོས་པ་མིན་པའི་རྣམ་འགྱུར་ཞིག་བསྟན།
མི་དེ་གཉིས་ཀས་ད་དུང་སོ་སོའི་ངོ་སོ་ཅུང་ཟད་འཛིན་ཐུབ་པ་འདྲ་བས་མུ་མཐུད་དུ་
ཁ་རྩོད་བརྒྱབ་མ་སོང་།ཧེ་ཟི་ཁི་ལེ་ཧྥུ་ཡིས་ཁུ་ཚུར་གཉིས་ལྭ་བའི་ཁུག་མའི་ནང་ལ་ཤུགས་
ཀྱིས་བརྫངས་ཤིང་། དེར་ཡང་བསྐྱར་ཟ་འཕྲུག་མི་ལང་བར་བྱེད་ཆེད། ཧེ་ཟི་ཁི་ལེ་ཧྥུ་ལྕམ་
མོ་ཡིས་མཆུ་ཏོ་འབུར་འབུར་ཞིག་བྱས་ཏེ་ཐག་རིང་ས་ནས་རྐུབ་སྟེགས་ཤིག་གི་སྟེང་བསྡད་
པ་དང་།  མོས་ཡར་སྔོན་བཤད་པའི་ཁ་དན་སྲུང་སྟེ། ང་དེ་རུ་བསྡད་པའི་དུས་ཡུན་ནང་
སྡོད་གནས་དེ་ག་རང་དུ་འབག་སྐུ་ལྟར་འགུལ་ཙམ་ཡང་བྱས་མ་བྱུང་།
ང་དེ་ནས་ཡུན་རིང་པོར་མ་བསྡད། ངས་ཁོ་ཚོ་དང་མཉམ་དུ་ཞོགས་ཟས་མི་ཟ་
ཞེས་བཤད་ཅིང་། ཤར་ཕྱོགས་ཀྱི་ནམ་མཁའ་ཅུང་ཟད་སྐྱ་བོར་གྱུར་པ་དང་མཉམ་དུ་གོ་
སྐབས་དམ་འཛིན་གྱིས་ཁང་པའི་ཕྱི་ལ་སོང་བ་ཡིན། ཕྱི་རོལ་གྱི་མཁའ་དབུགས་གཙང་
ཞིང་ལྷིང་འཇགས་ཡིན་ལ། གྲང་ངར་ཡང་ཆེ་བས་ཆབ་རོམ་གྱི་འཇིག་རྟེན་ཞིག་དང་
འདྲ་བར་གྱུར་འདུག
ང་རང་ལྡུམ་རའི་ཕར་སྣེ་ལ་མ་ཐོན་གོང་དེར་ཁང་བདག་གིས་བོས་བྱུང་ལ། ཁོས་ང་
ལ་ཐང་རྒོད་ནས་ཕར་བརྒལ་རོགས་བྱེད་ཆོག་ཟེར། ཁོས་རོགས་རམ་བྱས་པས་ཕན་ཐོགས་
ཆེན་པོ་བྱུང་། རྒྱུ་མཚན་ནི་རི་སྒང་ཐམས་ཅད་འབའ་འབུར་མི་སྙོམ་ཞིང་རྒྱ་མཚོའི་རླབས་
ཕྲེང་ལྟ་བུའི་དཀར་ཆིལ་ཆིལ་གྱི་ཁ་བས་བཀླུབས་ཡོད་པར་བལྟས་ན། དེའི་ཞབས་སུ་
འོབས་དོང་དང་གྲོག་ཤུར་མང་པོ་གབ་ཡོད་པ་གསལ་བོ་རེད། ཁ་སང་ང་དེ་ནས་ཚུར་ཡོང་
དུས་སེམས་སུ་ས་དབྱིབས་ཀྱི་སྐྱ་ཐིག་ལྟ་བུ་ཞིག་བྲིས་ཡོད་རུང་། ད་ལྟ་རི་སྒང་གི་ཆགས་
དབྱིབས་དང་འོབས་དོང་གི་རྗེས་ཤུལ་སོགས་ཐམས་ཅད་སྐྱ་ཐིག་དེའི་ངོས་ནས་ཡོངས་སུ་
བསུབ་ཚར་འདུག
ངས་སྔོན་ཆད་ལམ་གྱི་ལོགས་གཅིག་ཏུ་དབྱིན་ཁྲེ་ལྔ་དྲུག་རེའི་མཚམས་སུ་རྡོ་ཡི་བྱང་
བུ་རེ་བསླངས་ཡོད་པ་མཐོང་ཞིང་། རྒྱུན་མར་བསྟར་བའི་རྡོ་བྱང་དེ་དག་གིས་ཐང་རྒོད་
ཧྲིལ་བོ་ཕྲེད་ཀྱིས་བཅད་འདུག རྡོ་བྱང་རེ་རེའི་སྟེང་ལ་རྡོ་ཐལ་བྱུགས་ཡོད་པས། མཚན་
མོའི་ལམ་སྟོན་གྱི་གོ་ཆོད་ལ། མ་གཞི་གངས་འཁྱག་མཐུག་པོས་གཡོགས་ཏེ་སྲ་བརྟན་གྱི་
མ་གདན་དང་མཐའ་འཁོར་འདམ་རྫབ་གཉིས་ཀྱི་བར་མཚམས་འབྱེད་མི་ནུས་པའི་
སྐབས་སུ་དེ་དག་ལམ་རྟགས་སུ་ངོས་འཛིན་བྱེད་ཆོག་ནའང་། དེ་རིང་ནི་མཚམས་དང་
མཚམས་སུ་ནག་ཐིག་རེ་གཉིས་མཐོང་རྒྱུ་ཡོད་པ་ལས་གཞན། རྡོ་བྱང་དེ་དག་གི་རྗེས་ཤུལ་
ཙམ་ཡང་རྙེད་དཀའ་བའི་ཚོད་རེད། ངའི་འགྲོ་རོགས་དེས་སྐབས་དང་སྐབས་སུ་གཡས་ལ་
འཁོར་དང་གཡོན་ལ་སོང་ཞེས་མཛུབ་སྟོན་ཡང་ཡང་བྱས་པ་མིན་ན། ང་རང་ཉིད་གཅིག་
པུས་ལམ་གྱི་ཁ་ཕྱོགས་ཡག་པོ་ཞིག་རྙེད་དཀའ་བ་ཁོ་ཐག་རེད།
ལམ་བར་དུ། ངེད་གཉིས་ཀར་གླེང་མོལ་ཉུང་ཞིང༌། མཇུག་མཐར་འཇོལ་མོ་གཞིས་
ཀའི་ནགས་རའི་མཚམས་ལ་སླེབས་པ་ན། ཁོས་གོམ་མཚམས་བཞག་སྟེ་འདིར་ཐོན་རྗེས་
ལམ་ནོར་མི་སྲིད་ཟེར། ངེད་གཉིས་ཁ་འབྲལ་དུས་ཀྱང་ཕན་ཚུན་ལ་ཁོག་སྟོད་སྒུར་ནས་
གུས་ཉམས་ཙམ་བསྟན་པས་ཆོག་པར་བྱས། དེ་ནས་ངས་རང་གི་འཇོན་ནུས་ལ་བརྟེན་
ནས་མུ་མཐུད་དུ་མདུན་ལ་བསྐྱོད་དགོས་བྱུང་། རྒྱུ་མཚན་ནི་ནགས་ར་དེའི་སྒོ་སྲུང་ཁང་
དུ་ད་བར་དུ་མི་སྡོད་མཁན་བྱུང་མེད་ཅིང་། ནགས་རའི་སྒོ་སྲུང་ཁང་ནས་གཞིས་ཀའི་བར་
དུ་ད་དུང་དབྱིན་ལེ་གཉིས་ལྷག་ཡོད། ཡིན་ནའང་ངས་ཧ་ལམ་དབྱིན་ལེ་བཞི་ལ་འགྲོ་བའི་
དུས་ཚོད་སྤྱད་ཡོད་ངེས། ལན་རེར་ནགས་ཁྲོད་དུ་མགོ་འཁོར་བ་དང་། ལན་རེར་འོབས་
དོང་དུ་ལྷུང་སྟེ་ཁ་བས་མཇིང་བའི་མཚམས་བར་སྣུབ་པ་སོགས་ཀྱང་བྱུང་། སྐབས་དེའི་
དཀའ་སྡུག་གི་ཚོར་བ་ནི་དངོས་སུ་བརྒྱུད་མ་མྱོང་བའི་མི་ཞིག་གིས་ཧ་གོ་ཐབས་བྲལ། དེ་
ལྟར་ཕར་སྐོར་ཚུར་དཀྱོགས་གང་མང་བྱས་མཐར། ཉིན་གུང་གི་དུས་ཚོད་བཅུ་གཉིས་པའི་
ཅོང་བརྡ་གྲག་པའི་སྐབས་དེར་ད་གཟོད་གཞིས་ཀར་འབྱོར། རྒྱུན་ལྡན་དང་བསྡུར་ན་རླུང་
ཁའི་རི་ཁྱིམ་ནས་འཇོལ་མོ་གཞིས་ཀའི་བར། དེ་རིང་དབྱིན་ལེ་གཅིག་གི་ལམ་ཐག་ལ་ཆ་
སྙོམས་དུས་ཚོད་ཧྲིལ་བོ་གཅིག་རེ་འགོར་ཡོད་ངེས་རེད།
གཞིས་ཀ་འདི་གླ་དུས་ཆབས་ཅིག་ཏུ་གླས་པའི་ཁྱིམ་འཛིན་ཞལ་ཏ་མ་དེ་དང་མོའི་
ལག་རོགས་རྣམས་རྒྱུག་མ་འདུར་གྱིས་ང་བསུ་རུ་ཐོན་ཞིང་། ཁ་སྔ་གཞུག་བརྩད་དེ་ཁྱོད་
ཕྱིར་ལོག་ཐུབ་པར་རེ་བ་བཅངས་མེད་ཚུལ་དང་། གཞིས་ཀའི་མི་ཕལ་ཆེར་གྱིས་ཁྱོད་མདང་
དགོང་གངས་འཁྱག་བུ་ཡུག་གི་ཁྲོད་དུ་ཤི་བ་རེད་སྙམ་སྟེ། བེམ་པོ་ཇི་ལྟར་འཚོལ་
བར་གྲོས་བྱེད་ཀྱིན་ཡོད་ཚུལ་སོགས་འུར་འུར་ཟང་ཟིང་གིས་གླེང་ཡོང་། ངས་ཁོ་ཚོར་ང་
ཕྱིར་ཁྱིམ་ལ་ལོག་པ་འདི་མིན་ནམ།ད་མང་པོ་མ་བཤད་ཅེས་གདམས།
ད་ལྟ་བདག་གི་ཡ་ཆུང་ཁོག་པའི་སྙིང་ཡང་འཁྱག་པར་གྱུར་ཡོད་པའི་སྣང་བ་ཞིག་
འདུག ངས་གོམ་པ་འཁྱར་འཁྱོར་སྤོ་བཞིན་ཐོག་ཁང་དུ་འགོས་ཏེ་གྱོན་གོས་སྐམ་པོ་
བརྗེས་པ་དང་། ཁང་པའི་ནང་སྐར་མ་སུམ་ཅུ་བཞི་བཅུའི་རིང་ཙམ་ལ་ཡར་འགྲོ་མར་
འགྲོ་བྱས་ཏེ་ལུས་དྲོད་གསོས། ཁྱིམ་འཛིན་ཞལ་ཏ་མས་ང་དཔེ་ཁང་དུ་སྤོར་དུ་བཅུག་
སོང་། ངའི་ལུས་པོའི་ཟུངས་ཟད་ཅིང་རབ་ཏུ་སྙི་བས་བྱི་ལ་ཞིག་དང་འདྲ་ཞིང་བློ་ཤུགས་
རྨང་ནས་ཉམས་འདུག ཐ་ན་གཞིས་གཡོག་ཚོས་ལུས་དྲོད་གསོ་ཆེད་སྦར་བའི་མེ་ཐབ་
དང་། བློ་ཤུགས་གསོ་ཆེད་ཁྱེར་ཡོང་བའི་ཁའོ་ཧྥེ་དྲོན་མོ་སོགས་ཀྱང་ལོངས་སུ་སྤྱོད་མི་
ཐུབ་པའི་ཚོད་ཅིག་རེད།

ལེའུ་བཞི་པ།

འུ་ཅག་མིའི་རིགས་ནི་ཇི་འདྲའི་གཡོ་སླ་བ་གྱང་ཁའི་རྩྭ་ཕྲན་དང་འདྲ་བ་ཞིག་སྟེ།
ངས་མ་གཞི་ནས་འཇིག་རྟེན་གྱི་ཡོད་ཚད་དང་འབྲེལ་ཐག་རྩ་བ་ནས་གཅོད་འདོད་ཀྱི་
ཆོད་སེམས་བཞག་ཡོད་པའི་ཁར། མཐར་ལས་སྐལ་བཟང་པོའི་མཐུ་ཡིས་ཧ་ལམ་ཕྱི་རོལ་
གྱི་འཇིག་རྟེན་དང་ཡོངས་སུ་གྱེས་ཟིན་པ་ལྟ་བུའི་གནས་ཚང་འདི་འདྲ་ཞིག་རྙེད་པ་རེད།
ཤུ། བདག་ནི་ཉམ་ཆུང་གི་འབུ་ཕྲ་རིགས་ཤིག་སྟེ། ཐོག་མར་ཁེར་རྐྱང་དང་སུན་སྣང་གིས་
གཟིར་ཞིང་། སྙིང་པོ་མེད་པའི་སེམས་འགྱུ་ཡིས་རེ་ཞིག་ག་བྱེད་འདི་བྱེད་མེད་པར་བཏང་
སོང་། རིམ་གྱིས་ས་སྲོད་ཀྱི་མུན་པ་རུབ་ལ་ཉེ་དུས་། མཐར་སྡོད་བཟོད་མེད་པར་གྱུར་པས་
ཕམ་ཁ་ངོས་ལེན་མི་བྱེད་ག་མེད་བྱུང་། ལྕམ་མོ་དེན་ལགས་ཀྱིས་དགོང་ཟས་ཁྱེར་ཡོང་དུས་
ངས་ད་གཟོད་གཞིས་ཀ་འདིའི་ལོ་རྒྱུས་མང་པོ་ཞིག་ཤེས་འདོད་ཀྱི་བསམ་ཚུལ་བཤད་པ་
ཡིན། མོ་ངའི་ཉེ་སར་ཙོག་སྟེ་ཁ་བརྡ་གློད་མགོ་བརྩམས་བྱུང་། ངས་མོ་ནི་སྨྲ་ལྕེ་ལ་དབང་
འབྱོར་ཞིང་དྲང་གཏམ་བཤད་མཁན་གྱི་རྒན་མོ་ཞིག་ཡིན་པའི་རེ་བ་ཆེན་པོ་བཅངས་ཡོད།
ཡིན་ནའང་མོའི་ཁ་བརྡ་དེས་བདག་ལ་སྤྲོ་བ་སློང་རྒྱུ་ཕར་ཞོག དེ་ལས་ལྡོག་སྟེ་གཉིད་ལྕི་མོ་
ཞིག་རང་ཤུགས་ཀྱིས་འབབ་ཏུ་བཅུག
“ཁྱོད་རང་གནས་འདིར་ཡུན་རིང་པོར་བསྡད་ཡོད་ངེས་རེད་ཨང་།” “ཁྱོད་ཀྱིས་
གནས་འདིར་ལོ་བཅུ་དྲུག་ལ་བསྡད་ཅེས་བཤད་པ་མིན་ནམ།"ངས་དེ་ལྟར་སྐད་ཆའི་མགོ་བསླངས་པ་ན། 
“ལོ་བཅོ་བརྒྱད་འགོར་སོང་། སྐུ་ཞབས།
ང་ནི་སྲས་མོ་གནས་ལ་བྱིན་པའི་ལོ་དེར་མོར་ཞབས་གཡོག་བསྒྲུབ་ཏུ་འོང་བ་ཡིན་ལ། མོ་
འདས་རྗེས་སྦྱིན་བདག་གིས་ང་རང་འདིར་བཞག་སྟེ་ཁོའི་ཚབ་ཏུ་ཁྱིམ་ལ་བདག་གཉེར་
བྱེད་དུ་བཅུག་པ་རེད།”
“འོ། དེ་འདྲ་ཞིག་ཡིན་ནམ།”
དེར་མཐུད་ནས“ཅི་ཡང་བཤད་རྒྱུ་མེད་པར་གྱུར་པ་ན། ངའི་སེམས་སུ་གལ་ཏེ་མོ་རང་
ཉིད་དང་འབྲེལ་བའི་དོན་དག་ཅིག་མིན་ན། རྒན་མོ་འདི་ནི་དོན་མེད་ཉོག་གཏམ་བཤད་
མཁན་ཞིག་མ་རེད་སྙམ་བྱུང་། ཡིན་ནའང་མོ་རང་གི་སྒེར་དོན་དེ་ཚོས་ངའི་སྤྲོ་བ་འདྲེན་
ག་ལ་སྲིད།
འོན་ཀྱང་། མོས་བསམ་གཞིག་ཡུད་ཙམ་བྱས་རྗེས་ཁུ་ཚུར་གཉིས་པུས་མོའི་སྟེང་
བཞག་པ་དང་། དམར་མདངས་རྒྱས་པའི་གདོང་ལ་རྟོགས་དཀའ་བའི་ལྐོག་གྱུར་གྱི་ཉམས་
ཤིག་མངོན་གྱིན་ཤུགས་རིང་ཞིག་འཐེན་ནས།
“ཨེ། མི་ལོ་བཅུ་ཕྲག་ལྷག་རིང་གི་འགྱུར་བ་འདི་ཇི་འདྲའི་རྒོད་པ་ལ།”
“ཨོ་ལེ། ངས་ཚོད་དཔག་ལྟར་ན་ཁྱོད་ཀྱིས་གནས་འདིའི་འགྱུར་ལྡོག་མང་པོ་ཞིག་
དངོས་སུ་མཐོང་མྱོང་ཡོད་རྒྱུ་རེད་སྙམ།”
“འགྱུར་ལྡོག་མང་པོ་ཞིག་མཐོང་བར་མ་ཟད། ད་དུང་ཡིད་སེམས་རབ་ཏུ་སྐྱོ་བར་
བྱེད་པའི་དོན་དག་ཀྱང་མང་པོ་ཞིག་མཐོང་མྱོང་།” མོས་དེ་ལྟར་བཤད་བྱུང་།
ཨེ། ངས་ཚིག་སྣེ་ཕར་ཁང་ཁྱིམ་འདིའི་སྦྱིན་བདག་གི་སྟེང་དུ་བསྐོར་དགོས་པ་ཡིན་
ནམ། རེད་ཡ། འདི་ནི་ད་གཟོད་གླེང་སློང་བྱེད་སྟངས་ཡག་པོ་ཞིག་ཡིན་པ་འདྲ་སྟེ། ད་དུང་
ཡིད་དུ་འོང་བའི་གཞོན་ནུ་མ་ཡུགས་མོ་དེ་ས་ཆ་གང་གི་ཡིན་མིན་སོགས་ཀྱི་ལོ་རྒྱུས་ཀྱང་
རྟོགས་འདོད་པར་མ་ཟད། མོས་འདི་ལྟར་ཁེར་རྐྱང་ངང་གཞན་གྱི་མཐོང་ཆུང་དང་
བརྙས་བཅོས་མྱོང་དགོས་དོན་ཅི་ཡིན་ནམ་སྙམ།
ངས་དེ་ལྟར་བསམ་བཞིན་ལྕམ་མོ་དེན་ལགས་ལ་ཧེ་ཟི་ཁི་ལེ་ཧྥུ་ཡིས་ཅིའི་ཕྱིར་འཇོལ་
མོ་གཞིས་ཀ་འདི་མི་གཞན་ལ་གླས་ཏེ། རང་ཉིད་གནས་དེར་འདུག་ཐབས་བྱེད་དགོས་པའི་
རྒྱུ་མཚན་ཡང་འདྲི་འདོད་སྐྱེས་བྱུང་།
“ཁོ་ལ་སྒོར་མོ་མེད་པས་ཐོན་ལས་འདི་གཉེར་མ་ཐུབ་པ་རེད་དམ།” ངས་དེ་ལྟར་
དྲིས་པ་ན། “སྐུ་ཞབས་ལགས། ཁོ་ལ་སྒོར་མོ་མང་པོ་ཡོད་པ་རེད། ག་ཚོད་ཡོད་པ་སུས་ཀྱང་
མི་ཤེས་ལ། ལོ་རེ་བཞིན་ཇེ་མང་ནས་ཇེ་མང་ཡིན་ངེས།དེ་བས་སྒོར་མོ་དེ་དག་གིས་གཞིས
ཀ་འདི་ལས་ཀྱང་ལེགས་པོ་ཞིག་ཏུ་སྡོད་པར་ལྡེངས་ཁོ་ཐག་ཡིན་མོད། འོན་ཀྱང་ཁོ་ནི་ཧ་
ཅང་སེར་སྣ་ཆེ་བའི་མི་ཞིག་ཡིན་པས། འཇོལ་མོ་གཞིར་ཀར་སྤར་ནས་སྡོད་འདོད་ཡོད་
ཀྱང་རུང་། གལ་ཏེ་ནམ་ཞིག་ཁང་པ་གླ་མཁན་ལེགས་པོ་ཞིག་དང་འཕྲད་ཚེ། དེ་མ་ཐག་
དབྱིན་སྒོར་བརྒྱ་ཕྲག་གི་ཡོང་སྒོ་དེ་གཏན་ནས་འཆོར་དུ་འཇུག་མི་སྲིད། ཁོ་དེ་ལྟར་རྒྱུ་ནོར་
ལ་སྲེད་པ་ཆེ་དོན་ནི་ངོ་མ་ཧྭ་མི་གོ་བ་ཞིག་རེད། ཡང་གཅིག་བཤད་ན་འཇིག་རྟེན་འདིར
ཁོ་ལ་ཉེ་མི་གཅིག་ཀྱང་མེད་པའི་དབང་གིས་ཡིན་ཡང་སྲིད།” མོས་དེ་ལྟར་བཤད་བྱུང་།
“ཁོ་ལ་བུ་ཞིག་ཡོད་པ་མིན་ནམ།”
“རེད་ཡ། ཡིན་ནའང་སྔར་ནས་འདས་ཟིན།”
“འོ་ན། ལྕམ་མོ་གཞོན་ནུ་མ་དེ། ཧེ་ཟི་ཁི་ལེ་ཧྥུ་ལྕམ་མོ་འབོད་པ་དེ། མོ་ནི་ཧེ་ཟི་ཁི་
ལེ་ཧྥུ་ཡི་བུས་བསྐྱུར་བའི་ཡུགས་མོ་ཡིན་ནམ།”
“དེ་འདྲ་རང་རེད།”
“མོའི་ཕ་ཁྱིམ་གང་ནས་རེད།”
“སྐུ་ཞབས་ལགས། མོ་ནི་ངའི་སྦྱིན་བདག་སྔོན་མའི་བུ་མོ་རེད། ཁཱ་སེ་རེན་ལིན་ཏོན་
ནི་མོའི་གཅེས་མིང་ཡིན་ལ། སྙིང་རྗེ་བའི་བུ་མོ་དེ་ངས་གཉོར་ནས་ནར་སོན་པ་རེད། 
ངས་ཀྱང་ཧེ་ཟི་ཁི་ལེ་ཧྥུ་འདིར་ཡོང་ནས་སྡོད་པར་རེ་བ་བཅངས་ཡོད། དེ་ལྟར་བྱས་ན་ད་གཟོད་
ངེད་གཉིས་ཀྱང་མཉམ་དུ་སྡོད་ཐུབ།”
“ཁྱོད་ཀྱིས་ཅི་ཟེར་རམ། ཁཱ་སེ་རེན་ལིན་ཏོན།” ངས་དེ་ལྟར་ཧ་ལས་པའི་ངང་སྐད་
ཅོར་བརྒྱབ་ཅིང་། སེམས་སུ་དོགས་གཞི་སྣ་ཚོགས་ཤིག་སྐྱེས་པ་དང་མཉམ་དུ།" འོ་ན་
གཞིས་ཀ་འདིའི་སྔོན་ཆད་ཀྱི་སྦྱིན་བདག་ནི་ལོན་ཏོན་ཡིན་ནམ།"
“རེད།”
“དེ་ན་སྐུ་ཞབས་ཧེ་ཟི་ཁི་ལེ་ཧྥུ་ཚང་དུ་གནས་བཅས་པའི་ཧ་རེ་ཏོན་ཨེན་ཧྲབ་ཟེར་
བ་དེ་སུ་ཡིན་ནམ། ཁོ་ཚོའི་ཤ་ཉེ་རེད་དམ།”
“མ་རེད། ཁོ་ནི་འདས་ཟིན་པའི་ལིན་ཏོན་ལྕམ་མོ་ཡི་ཚ་བོ་རེད།”
“དེ་ན་ལྕམ་མོ་གཞོན་ནུ་མ་དེའི་མ་སྤུན་མིང་པོ་རེད་དམ།”
“རེད་ཡ། མོའི་སྐྱེས་པ་ནི་མོ་རང་གི་མ་སྤུན་ནུ་བོ་རེད། གཅིག་ནི་མོའི་ཨ་མའི་
ཕྱོགས་ཀྱི་ཤ་ཉེ་ཡིན་པ་དང་། གཅིག་ནི་མོའི་ཨ་ཕའི་ཕྱོགས་ཀྱི་ཉེ་དུ་རེད། ཧེ་ཟི་ཁི་ལེ་དྷུ་
ཡིས་སྐུ་ཞབས་ལིན་ཏོན་གྱི་སྲིང་མོ་ཆུང་མར་བླངས་པ་རེད།” ཟེར།
“ངས་རླུང་ཁའི་རི་ཁྱིམ་གྱི་སྒོ་ཆེན་ཁར” ཨེན་ཧྲབ།” ཅེས་པའི་ཡིག་འབྲུ་གཉིས་
བརྐོས་ཡོད་པ་མཐོང་བྱུང་།དེ་ནི་གནའ་བོའི་ཁྱིམ་རྒྱུད་རྙིང་པ་ཞིག་ཡིན་ནམ།”
“ལོ་རྒྱུས་ཧ་ཅང་རིང་། ཧ་རེ་ཏོན་ནི་ང་ཚོའི་སྲས་མོ་ཁཱ་སེ་ཇི་བཞིན་ཁྱིམ་རྒྱུད་དེའི་
ཆེས་མཇུག་མཐའི་མི་རྒྱུད་རེད། ངས་བཤད་པ་ནི་ལིན་ཏོན་གྱི་ཁྱིམ་རྒྱུད་ལ་གོ་བ་ཡིན།
ཁྱོད་རང་རླུང་ཁའི་རི་ཁྱིམ་དུ་སོང་ཨེ་མྱོང་། དགོངས་དག་ཞུ། ངས་དངོས་གནས་མོའི་ཉེ་
ལམ་གྱི་གནས་སྟངས་རེ་ཤེས་འདོད་པ་ཡིན།"
ཧེ་ཟི་ཁི་ལེ་ཧྥུ་ལྕམ་མོ་ཟེར་བ་ཡིན་ནམ། མོའི་བཞིན་མདངས་ཧ་ཅང་བཟང་ཞིང་
མཛེས་སྡུག་དང་ལྡན་མོད། འོན་ཀྱང་ངས་བསམས་ན་མོར་དེ་འདྲའི་སྐྱིད་སྣང་མེད་པ་འདྲ།
རེད་ཡ། ངས་ཀྱང་དེ་ལྟར་བསམ་བྱུང་། ཁྱོད་ཀྱིས་བལྟས་ན་ཁྱིམ་དེའི་སྦྱིན་བདག་
ག་འདྲ་རེད།”
“དེ་ནི་གདུག་རྩུབ་དང་བཙན་ཤེད་ཅན་ཞིག་རེད། ལྕམ་མོ་དེན་ལགས། དེ་ནི་ཁོའི་
གཤིས་ཀ་མ་རེད་དམ།”
“ཁོའི་གཤིས་ཀ་ནི་སོག་ལེ་ཡི་ཁ་བཞིན་རྣོ་ཞིང་རྩུབ་ལ་བྲག་རྡོ་ནང་བཞིན་སྲ་
མཁྲེགས་དང་ལྡན་པས། རབ་ཡིན་ན་ཁྱོད་ཀྱིས་ཁོ་ལ་འབྲེལ་བ་མ་བཟུང་ན་ལེགས།”
“ཁོ་ཡང་མི་ཚེའི་བཞུད་ལམ་དུ་འགལ་རྐྱེན་དང་ཀྱག་ཀྱོག་མང་པོ་ཞིག་བརྒྱུད་
མཐར་དེ་འདྲའི་གཤིས་ཀ་སྡུག་པོ་ཞིག་ཏུ་གྱུར་པ་ཡིན་ངེས་པས། ཁྱོད་ཀྱིས་ཁོའི་ལོ་རྒྱུས་
ཉུང་ཙམ་རེ་ཤེས་སམ།”
“དེ་ནི་འཁྱམ་པོ་ཐང་རྙེད་ཅིག་གི་ལོ་རྒྱུས་ཏེ། མགོ་ནས་མཇུག་བར་དུ་ང་ལ་གསལ་
ཆ་ཡོད། འོན་ཀྱང་ཁོ་ཡུལ་གང་ཞིག་ཏུ་བཙས་པ་དང་ཕ་མའི་མིང་ལ་ཅི་ཟེར་བ། ཐོག་མར་
ཇི་ལྟར་ཕྱུག་པོར་གྱུར་པ་སོགས་ལ་གསལ་ཆ་མེད། ད་དུང་ཁོས་ཧ་རེ་ཏོན་ནི་གཉོམ་ལག་
མ་རྒྱས་པའི་བྱིའུ་ཞིག་དང་འདྲ་བར་ཚང་ལས་ཕྱིར་བསྐྲད་སོང་། སྙིང་རྗེ་བའི་བྱིས་པ། ལུང་
པ་འདི་རུ་ཁོ་གཅིག་པུས་རང་ཉིད་ལ་གཞན་གྱིས་བསླུ་བྲིད་གཏོང་བཞིན་པའི་དོན་དངོས་
དེ་རྟོགས་མེད།”
“ལྕམ་མོ་དེན་ལགས། ཁྱོད་ཀྱིས་ངའི་ཁྱིམ་མཚེས་ཚང་གི་ལོ་རྒྱུས་ག་ལེར་ཤོད་དང་།
གང་ལྟར་མལ་སའི་ནང་ཉལ་ནའང་གཉིད་མི་ཁུགས་པས། དུས་ཚོད་གཅིག་ཙམ་གྱི་ཡུན་
ལ་ཁ་བརྡ་གློད་པའི་རེ་བ་ཞུ།"
“དེ་ལོས་ཆོག སྐུ་ཞབས་ལགས། བདག་ལ་འཚེམ་བཟོའི་ལས་འཕྲོ་ཙག་ཙིག་ཅིག་
ཡོད་པས། དེ་ཁྱེར་ཡོང་རྗེས་དུས་ཡུན་ཅི་ཙམ་ལ་ཁ་བརྡ་བྱེད་དགོས་ཀྱང་སྐྱོན་མེད། ཡིན་
ནའང་ངས་བལྟས་ན་ཁྱོད་རང་གྲང་འདར་རྒྱག་གིན་འདུག་པས། ཁུ་ཐང་ཚ་མོ་ཞིག་འཐུང་
ན་འགྲིག”
རྒན་མོ་རང་ཉིད་ཀྱི་ཁབ་སྐུད་ལེན་དུ་ཕྱིན་པ་དང་། ང་ཐབ་ཀའི་ཉེ་སར་བཏུད་ནས་
མེར་བསྲོས་པ་ན། མགོ་བོར་ཚ་བ་ལྟ་བུ་ཞིག་རྒྱས་ནའང་ལུས་པོས་སྔར་བཞིན་གྲང་འདར་
རྒྱག དེའི་ཁར་བདག་གི་དབང་རྩ་ཐམས་ཅད་ཀྱང་རབ་ཏུ་འཁྲུག་པས་ཅི་ཡིན་འདི་ཡིན་
མི་ཤེས་པའི་ཚད་དུ་སླེབས་འདུག དེས་བདག་ལ་མི་བདེ་བའི་ཚོར་བ་ཞིག་བཟོས་པ་མ་
ཡིན་པར། མདང་དགོང་དང་ད་ནངས་ཀྱི་དོན་རྐྱེན་དེ་དག་གིས་མཇུག་འབྲས་བློ་ཡུལ་ལས་
འགོངས་པ་ཞིག་བསྐྱེད་སྲིད་པར་སྐྲག་སྣང་ཞིག་སྐྱེས་ཡོང་། ཡུད་ཙམ་མ་འགྱངས་པར་མོས་
ཁུ་ཐང་ཚ་མོ་རླངས་པ་འཐུལ་ལུ་ལུ་བྱེད་པ་ཞིག་དང་ཁབ་སྐུད་འཇོག་སྣོད་ཅིག་ཁྱེར་ནས་
སླེབས་བྱུང་། མོས་ཁུ་ཐང་ཐབ་འགྲམ་དུ་བཞག་རྗེས་རང་གི་རྐུབ་སྟེགས་ཚུར་འཐེན་ནས་ཉེ་
སར་བཏུད་པ་དང་། ང་ནི་འདྲིས་སླ་བའི་མི་ཞིག་ཡིན་པ་ཤེས་ནས་དགའ་སྤྲོ་དང་བཅས་ཏེ།
ངས་ཡང་བསྐྱར་རེ་བ་ཡང་འདོན་མ་དགོས་པར་གཏམ་རྒྱུད་བཤད་མགོ་བརྩམས་བྱུང་།
ང་གནས་འདིར་མ་ཡོང་བའི་ཡར་སྔོན་དུ། ཕལ་ཆེར་རླུང་ཁའི་རི་ཁྱིམ་དུ་བསྡད་པ་
ཡིན། དེ་ཡང་ཧིན་དི་ལེ་ཨེན་ཧྲབ(ཧ་རེ་ཏོན་གྱི་ཨ་ཕ)ནི་ཆུང་དུས་ནས་བདག་གི་ཨ་མས་
གཉོར་སྐྱོང་བྱས་ཤིང་། ང་ཡང་དུས་རྒྱུན་དུ་བྱིས་པ་རྣམས་དང་མཉམ་དུ་རྩེས་པ་ཡིན། ད་དུང་
རྩྭ་སྐམ་བསྡུ་གསོག་བྱེད་པ་སོགས་ལས་ཀ་ཙག་ཙིག་རེ་བྱེད་ཞོར། ཉིན་གང་བོར་ཞིང་རའི
ནང་དུ་བསྡད་ནས་སུ་ཞིག་གིས་ལས་ཀ་གང་རུང་རེ་བཅོལ་བར་སྒུག་ནས་སྡོད་ཀྱིན་ཡོད།
གནམ་ངོ་དྭངས་པའི་དབྱར་ཁའི་ཞོགས་པ་ཞིག་སྟེ། བདག་གི་དྲན་ཤེས་འཁྲུལ་བ་མིན་
ན་གྲོ་ཞིང་འབྲེག་སྡུད་བྱེད་པའི་དུས་ཚིགས་ཤིག་ཡིན་པ་འདྲ། སྐུ་ཞབས་ཨེན་ཧྲབ་སྟེ་སྦྱིན་
བདག་དེ་ཉིད་ཀྱིས་གྱོན་པ་ལེགས་པར་བསྒོས་ཏེ་ཐོག་ཁང་ལས་ཐོན་ནས་ཕྱིར་འབུད་པར་
གྲ་སྒྲིག་བྱེད་ཀྱིན་གདའ། ཁོས་ཅོ་སེ་ཧྥུ་ཡིས་ཅི་ཞིག་ལས་ཀྱིན་པར་ལྟ་ཙམ་བྱས་རྗེས་ཧིན་དི་
ལེ་དང་། ཁཱ་སེ་ངེད་གསུམ་གའི་ཕྱོགས་སུ་འཁོར་ནས། (སྐབས་དེར་ང་ནི་ཁོ་ཚོ་དང་
མཉམ་དུ་སར་བསྡད་དེ་ཁུ་ཐང་འཐུང་བཞིན་ཡོད)རང་གི་བུ་ལ། “ཝེ། གཅེས་ཕྲུག དེ་རིང་བདག་
ལི་ཝེར་ཕོལ་ལ་འགྲོ་རྒྱུ་ཡིན་པས། ཁྱོད་རང་དགའ་བའི་དངོས་པོ་འདྲ་ཡོད་ན་ཤོད་དང་ངས་
ཉོས་ནས་ཡོང་ཆོག ཡིན་ནའང་ལམ་ཐག་ཧ་ཅང་རིང་སྟེ། ཕར་ལམ་ཁོ་ནར་དབྱིན་ལེ་དྲུག་
ཅུ་ཡོད་པས་ཅ་ལག་ཆུང་གྲས་མ་གཏོགས་འཁྱེར་ཡོང་ཐབས་མི་འདུག” ཟེར།
ཧིན་དི་ལེ་ཡིས་པི་ཝང་རྒྱུད་བཞི་མ་ཞིག་དགོས་ཚུལ་བཤད་པ་དང་། ཁོས་ཡང་
བསྐྱར་སྲས་མོ་ཁཱ་སེ་ལ་ཅི་ཞིག་དགོས་མིན་དྲིས་སོང་། མོ་ནི་ལོ་དྲུག་ལ་སོན་ཙམ་ཡིན་
ནའང་རྟ་རའི་ནང་གི་རྟ་གང་ལའང་བཞོན་མི་ཐུབ་པ་མེད་པས། རང་ཉིད་ལ་རྟ་ལྕག་ཅིག་
དགོས་ཚུལ་བཤད་སོང་། ཁོང་ནི་སྐབས་རེར་ཅུང་ཟད་བཙན་དྲག་ཅན་ཞིག་ཡིན་ནའང་
བསམ་པ་ཧ་ཅང་བཟང་བས་ང་ཡང་ཡིད་ནས་བརྗེད་མི་འདུག དེ་བས་བདག་ལའང་ཤིང་
ཏོག་ཀུ་ཤུ་དང་ལི་ཁུག་མ་གང་ཉོས་ཡོང་རྒྱུར་ཁས་བླངས་པ་དང་། དེ་ནས་རང་གི་གཅེས་
ཕྲུག་གཉིས་ལ་འོ་ཞིག་བྱས་རྗེས་གྱེས་ཕྱག་ཕུལ་ནས་ལམ་ལ་ཆས་སོང་།
ང་ཚོའི་སྣང་ངོར་དུས་ཚོད་ནི་ཧ་ཅང་རིང་བས་ཕར་བསྐྱལ་ཐབས་མེད་པའི་ཚོར་བ་
ཞིག་སྐྱེས་པ་དང་། ཁོང་ཕེབས་ནས་ཉིན་གསུམ་འགོར་རྗེས་སྲས་མོ་ཁཱ་སེ་ཡིས་རྒྱུན་ངཔར་ཨ་
ཕ་ནམ་ཞིག་ལ་ཕྱིར་སླེབས་མིན་འདྲི། ཉིན་གསུམ་པའི་མཚན་མོར་ཨེན་ཧྲབ་ལྕམ་མོ་ཡིས་
དགོང་ཟས་སྔོན་དུ་ཁོང་ཕྱིར་སླེབས་པར་རེ་སྒུག་བྱེད་ཀྱིན་གདའ། དེ་བས་དགོང་ཟས་བཟའ་
བའི་དུས་ཚོད་ཡང་ཡང་གཞུག་ལ་བསྣུར་ན་ཡང་ཁྱོ་གའི་གྲིབ་མ་ཙམ་ཡང་མཐོང་རྒྱུ་མ་བྱུང་།
མཐར་བྱིས་པ་རྣམས་འདུག་མི་བཟོད་པར་གྱུར་ཏེ་ཡང་དང་བསྐྱུར་དུ་ཐོག་ཁང་
གཤམ་གྱི་སྒོ་ཆེན་ཁར་སོང་ནས་རྒྱང་ལྟ་བྱས། ས་རུབ་པ་ན་ཨ་མས་བྱིས་པ་རྣམས་ཉལ་
བར་སྐུལ་ནའང་། ཁོ་ཚོས་ད་དུང་མུ་མཐུད་དུ་སྒུག་རྒྱུ་ཡིན་ཞེས་ཞུ་བ་བྱས་པས། མོས་ཀྱང་
ཁོ་ཚོས་བཤད་པ་ལྟར་མི་སྒུག་ག་མེད་བྱུང་། ཧ་ལམ་ཆུ་ཚོད་བཅུ་གཅིག་པར་སླེབས་དུས་
སྦྱིན་བདག་གིས་ད་གཟོད་སྒོ་ཆེན་དལ་གྱིས་ཕྱེ་ནས་ཁྱིམ་དུ་སླེབས་བྱུང་། དེ་མ་ཐག་ལྗིད་
ཏིག་གེར་རྐུབ་སྟེགས་སུ་བསྡད་པ་དང་། དགོད་ཞོར་དང་ཐང་ཆད་པའི་ཤུ་སྒྲ་འབྱིན་ཞོར་
དུ་བྱིས་པ་རྣམས་ཀྱང་ཉེ་སར་བཏུད་དུ་མ་བཅུག ཁོར་ཧ་ཅང་ཐང་ཆད་པའི་ངང་ཚུལ་ཞིག་
མངོན་འདུག་ལ། ཕལ་ཆེར་སེམས་སུ་རྗེས་ཕྱོགས་དབྱིན་ཇིའི་གླིང་ཕྲན་གསུམ་པོ་ཁོང་ལ་
སྟེར་བའི་དབང་དུ་བཏང་རུང་། ལམ་དེར་ཡང་བསྐྱར་འགྲོ་མི་སྲིད་སྙམ་པའི་ཚོར་བ་ཞིག་
སྐྱེས་ཡོད་པ་འདྲ།
“ཡུལ་ལ་ཐོན་ཚར་ནའང་། ད་དུང་སྲོག་བསྡོས་ཀྱིས་རྒྱུག་པ་ཡིན། ཐང་ཆད་ནས་ཤི་
ཐལ།” རིལ་བོར་བསྒྲིལ་ནས་ལག་ཏུ་བཟུང་ཡོད་པའི་ལྭ་རིང་གི་ལྟེབས་བཤིག་སྟེ་བཀྲམས་
རྗེས། “ཆུང་མ་ལགས། འདིར་ལྟོས་དང་། བདག་ནི་མི་ཚེ་འདིར་འདི་འདྲའི་འུ་ཐུག་ཐབས་
ཟད་ཀྱི་གནས་སུ་ལྷུང་མ་མྱོང་། སྤྱིར་ནག་ཤུར་ཤུར་བྱེད་པའི་སེམས་ཅན་ཆུང་ཆུང་དེ་
ཕར་བལྟས་ཚོད་དུ་དམྱལ་བ་ནས་ཐོན་པ་དང་འདྲ་མོད། ཡིན་ནའང་ཁྱོད་ཀྱིས་ཅིས་ཀྱང་
སྐྱབས་མགོན་གྱིས་གནང་བའི་ལེགས་སྐྱེས་ཤིག་ཏུ་བསྒོམས་ཏེ་དང་ལེན་བྱ་དགོས།” ཟེར།
ཚང་མ་མཉམ་དུ་དེར་རུབ་པ་དང་། ངས་ཀྱང་སྲས་མོ་ཁཱ་སེ་ཡི་མགོ་ཐོག་ནས་ཕར་ལ་
བལྟས་པ་ན། གྱོན་གོས་ཧྲལ་ཧྲུལ་གྱིས་གཡོགས་པའི་བྱིས་པ་རྫོབ་པོ་ཞིག་མཐོང་བྱུང་ལ། སྐྲ་
ལོ་ནག་ཅིང་རིང་ལ་ནར་སོན་འདུག་པས། ཕར་བལྟས་ཚོད་དུ་སྐད་ཆ་བཤད་ཤེས་པ་དང་
འགྲོ་ཡང་ལོས་ཐུབ་སྙམ་པ་ཞིག་གདའ། ཡིན་ནའང་ཁོའི་གདོང་ལ་བལྟས་ན་ཁཱ་སེ་རན་ལས་
ཀྱང་ལོ་ཆེ་བར་སྣང་ཞིང་། བདེ་སར་བཞག་པ་ན་མིག་ཅེར་རེར་ཕྱོགས་བཞིར་སྐོར་ལྟ་བྱེད་པ་
དང་། ངག་ནས་དོན་མི་གོ་བའི་ལྡབ་ལྡིབ་མང་པོ་ཞིག་ཡང་དང་བསྐྱར་དུ་བརྗོད།
ང་རང་དངོས་གནས་སྐྲག་ཐག་ཆོད་སོང་། ཨེན་ཧྲབ་ལྕམ་མོ་རབ་ཏུ་ཁྲོས་ནས་རྡོག་
ཐོ་གཅིག་གིས་བྱིས་པ་དེ་ཕྱི་རུ་གཡུགས་པ་དང་། ཅིའི་ཕྱིར་འཆལ་མོས་དོར་བའི་གདོན་
ཕྲུག་ཅིག་རང་ཁྱིམ་ལ་ཁྱེར་ཡོང་བ་ཡིན་ཞེས་གནམ་ལྡིང་ས་ལྡིང་བྱེད་བཞིན་འུར་བརྒྱབ་
པ་དང་། རང་ལ་མ་གཞི་ནས་བྱིས་པ་གཉིས་ཡོད་པས་ཁྱོད་ཀྱིས་གདོན་ཕྲུག་འདི་ཁྱེར་ཡོང་
དོན་ཅི་ཡིན་ཟེར་ཞོར་དུ་སྨྱོས་པ་ལྟར་བྱས་པས། ཁྱོ་གས་ཅི་ནུས་ཀྱིས་གསལ་བཤད་བྱ་རྩིས་
བྱས་ཀྱང་ངལ་བ་འབྲས་མེད་དུ་གྱུར།
མོའི་སྡིགས་དམོད་ཀྱི་ཁྲོད་ནས་ངས་ད་གཟོད་དོན་དག་འདི་ལྟ་བུ་ཞིག་ཐོས་བྱུང་
སྟེ། སྦྱིན་བདག་གིས་ལི་ཝེར་ཕོལ་གྱི་སྲང་ལམ་དུ་འགྲོ་སའི་གནས་ཡུལ་མེད་པའི་བྱིས་
པ་དེ་རྙེད་པ་དང་། ལྟོགས་སྐོམ་གྱི་དབང་གིས་འཆི་ལ་ཉེ་ཞིང་སྐད་ཆའང་བཤད་མི་ཐུབ་
པར་ལུས་འདུག་པས། ཁོས་བྱིས་པ་དེ་ཁྱེར་ནས་སུ་ཚང་གི་ཡིན་མིན་རྩད་གཅོད་བྱས་
ཀྱང་བདག་པོ་ཞིག་མ་རྙེད་པར་གྱུར། ཕྱོགས་གཅིག་ནས་ཁོ་ཡང་བྲེལ་བ་ཆེ་ཞིང་། ཕྱོགས་
གཞན་ཞིག་ནས་བཤད་ན་སྒོར་མོའང་མང་པོ་ཞིག་ལྷག་མེད་པས། དེར་བསྡད་ཀྱང་ངལ་
བ་འབྲས་མེད་ཡིན་པ་རྟོགས་ནས། མྱུར་དུ་ཡུལ་ལ་ཁྱེར་རྒྱུ་ལས་ཐབས་གཞན་མ་རྙེད། དེ་
བས་མིག་གིས་བལྟས་བལྟས་རིག་རིག་ལ་མི་གསོན་པོ་ཞིག་འཆི་རུ་འཇུག་པ་ནི་ཤིན་ཏུ་མི་
འོས་སྙམ་ནས་སེམས་ཐག་བཅད་དེ་རང་ཁྱིམ་དུ་ཁྱེར་ཡོང་བ་རེད།
རེད་ཡ། དེ་ལྟར་སྦྱིན་བདག་མའི་འཁོན་འཛིང་གི་སྒྲ་རེ་ཞིག་འཇགས་པ་ན། སྐུ་
ཞབས་ཨེན་ཧྲབ་ཀྱིས་ང་ལ་བྱིས་པ་དེར་ཁྲུས་བྱས་རྗེས་ལྭ་བ་གཙང་མ་ཞིག་བསྐོན་ཏེ། བྱིས་
པ་གཞན་ཚོ་དང་མཉམ་དུ་སྙོལ་ཟེར།
ཧིན་དི་ལེ་དང་ཁཱ་སེ་གཉིས་ཀྱང་རེ་ཞིག་དེ་རུ་འགྲེང་སྟེ་བཟའ་ཟླ་གཉིས་ཀྱི་རྩོད་གླེང་
ལ་ཅེར་ནས་བསྡད་པ་དང་། རིམ་གྱིས་ཞི་འཇམ་དུ་གྱུར་པ་ན་དེ་མ་ཐག་ཕར་བརྒྱུགས་ནས་
ཨ་ཕའི་ཁུག་མ་བསྔོགས་ཏེ་རང་རང་ལ་ལེགས་སྐྱེས་ཅི་ཞིག་ཉོས་ཡོད་མེད་བལྟས་བྱུང་། ལོ་
བཅུ་བཞིར་སོན་པའི་མིང་པོས་ཨ་ཕའི་ཁུག་མ་ལས་སྔར་ནས་ཆག་རལ་དུ་བཏང་ཟིན་པའི་
པི་ཝང་རྒྱུད་བཞི་མ་དེ་མཐོང་བས། སྐད་ཤུགས་ཆེན་པོས་ངུ་ཤུམ་བྱས་པ་དང་། ཁཱ་སེ་ཡིས་
རང་གི་ཨ་ཕས་རྒྱུས་མེད་ཀྱི་བྱིས་པ་དེ་སྐྱོབ་ཆེད་རང་ལ་ཉོས་པའི་རྟ་ལྕག་ཀྱང་བོར་ཟིན་པ་
ཤེས་ནས། ཞེ་སྡང་ཡོད་ཚད་ཉམ་ཐག་གི་བྱིས་པ་དེའི་སྟེང་བཀོལ་ཏེ། སོ་སྒྲ་འཆའ་བཞིན་
དེའི་ལུས་ལ་མཆིལ་མ་ཞིག་བཏབ་པ་ན། མ་བསམ་ས་ནས་ཨ་ཕས་མོར་འགྲམ་ལྕག་ཚ་ཐག་
ཆོད་པ་ཞིག་གཞུས་ཏེ་རྗེས་ཕྱོགས་མཉམ་འཇོག་བྱེད་དགོས་པའི་དྲན་སྐུལ་གནང་བྱུང་།
བྱིས་པ་གཉིས་ཀས་ཇི་ལྟར་བྱས་ཀྱང་བུ་ཆུང་ཐང་རྙེད་དེ་ཁོ་གཉིས་ཀྱི་མལ་ཁྲིའི་སྟེང་
ཉལ་དུ་མི་འཇུག་པར་མ་ཟད། ཁང་པའི་ནང་དུ་ཡང་སྡོད་དུ་མ་བཅུག སྐབས་དེར་ང་ཡང་
བསམ་ཤེས་ཤིག་མིན་པས་བྱ་ཐབས་ཟད་ནས་བྱིས་པ་དེ་ཐོག་ཁང་གི་སྐས་ཐེམ་གྱི་གོང་
རོལ་དེར་བཞག་པ་ཡིན། སངས་ཉིན་ཞོགས་པར་དེ་གར་སོང་ཆ་མེད་དུ་གྱུར་ཡོད་ན་ཅི་
མ་རུང་དྲན་བྱུང་། ཡིན་ནའང་སྟེས་དབང་ངམ་ཡང་ན་སྐད་སྒྲ་ཞིག་གོ་སོང་བ་གང་ཡིན་
མི་ཤེས་མོད། མཐར་བྱིས་པ་དེ་གོག་ནུར་གྱིས་སྐུ་ཞབས་ཨེན་ཧྲབ་ཀྱི་སྒོ་འགྲམ་དུ་སླེབས་
འདུག ཁོང་སྒོར་འབུད་སྐབས་གནས་ཚུལ་དེ་མཐོང་བ་ན་རྒྱུ་མཚན་དྲིས་བྱུང་བས། ངས་
ཀྱང་རང་གིས་དེ་ལྟར་བསྒྲུབས་པ་ཡིན་ཞེས་ཁས་བླངས་པ་ན། ཁོང་ནི་ངའི་སྙིང་རྗེ་མེད་
པའི་བྱ་སྤྱོད་དེར་ཡིད་འཁྲུག་སྟེ་ང་ཡང་ཕྱིར་འབུད་བཏང་སོང་།
དེ་ནི་ཧེ་ཟི་ཁི་ལེ་ཧྥུ་ཁྱིམ་འདིར་ཐོག་མར་ཡོང་དུས་ཀྱི་གནས་ཚུལ་རེད། ཉིན་འགའ་
འགོར་ནས་ང་རང་ཕྱིར་ལོག་པ་ན། (ངའི་སེམས་སུ་ཡང་རང་ཉིད་གནས་སྐབས་རིང་སྒོར་
བདའ་བ་ལས་ཡོངས་སུ་ཕྱིར་སྐྲོད་བྱས་མེད་སྙམ་ཡོད) ད་གཟོད་ཁོ་ཚོས་བུ་ཆུང་ཐང་རྙེད་
དེར་ཧེ་ཟི་ཁི་ལེ་ཧྥུ་ཟེར་བའི་མིང་ཞིག་ཀྱང་བཏགས་འདུག་པ་ཤེས་བྱུང་། མ་གཞི་མིང་དེ་ནི་
ཁོ་ཚོའི་ན་སོ་ཆུང་དུས་འདས་ཟིན་པའི་བྱིས་པ་གཞན་ཞིག་གི་མིང་ཡིན་འདུག དུས་དེ་ནས་
བཟུང་དེ་ནི་བུ་ཆུང་ཐང་རྙེད་དེའི་མིང་ངོ་མར་གྱུར་པར་མ་ཟད། རུས་ལ་ཡང་བརྩིས་པ་རེད།
སྲས་མོ་ཁཱ་སེ་དང་ཧེ་ཟི་ཁི་ལེ་ཧྥུ་གཉིས་ཀྱི་འབྲེལ་བ་རིམ་བཞིན་དམ་ཟབ་ཏུ་གྱུར་
མོད། ཧིན་དི་ལེ་ནི་ཁོའི་སྟེང་དུ་འཚིག་པ་ཟ་བཞིན་འདུག དྲང་མོར་བཤད་ན། ང་ཡང་
ཧིན་དི་ལེ་དང་འདྲ་བར་དེའི་སྟེང་དུ་ཁོང་ཁྲོ་ལངས་བཞིན་ཡོད་པས། ངེད་གཉིས་ཀས་ཁོ་
ལ་མནར་གཅོད་གཏོང་ཅི་ཐུབ་བྱས། སྐབས་དེར་ངས་ཀྱང་མ་གཞི་ནས་གནས་ལུགས་མང་
པོ་ཞིག་རྟོགས་མེད་ལ། རང་གི་བྱེད་སྟངས་ལས་སྟངས་དེ་དག་ཀྱང་རྒྱུ་འབྲས་དྲང་བཞག་
ཅིག་མིན་པར་འདོད་མ་མྱོང་། དེར་མ་ཟད་སྦྱིན་བདག་མས་ཀྱང་ཁོ་ལ་བརྙས་བཅོས་དང་
མཐོང་ཆུང་ཅི་རིགས་བྱེད་པ་རེད།
ཁོ་ནི་ཞེ་སྡང་མ་ལུས་ཁོང་དུ་སྦེད་ནུས་པའི་བཟོད་བསྲན་ཅན་ཞིག་སྟེ། དཀའ་ཁག་
དང་མནར་གཅོད་ཇི་འདྲར་འཕྲད་ཀྱང་བཟོད་ནུས་པར་མ་ཟད། ཧིན་དི་ལེ་ཡིས་གདུག་རྩུབ་
ཀྱི་ཁུ་ཚུར་ལན་མང་གཞུས་ཀྱང་མིག་རྡེབ་ཙམ་ཡང་མི་བྱེད་ལ། མིག་ཆུ་རྡོག་གཅིག་ཀྱང་
བཞུར་དུ་མི་འཇུག ངས་ཁོ་ལ་ཤ་གཅུ་ཇི་ལྟར་བརྒྱབ་ཀྱང་དབུགས་ཙམ་ཕྱིར་གཏོང་བ་ལས་
མིག་ཆེ་རུ་བགྲད་ནས་སྡོད་ཅིང་། ཕར་བལྟས་ཚོད་དུ་སེམས་ཆུང་མ་བྱས་པར་རང་གིས་རང་
ལ་ན་ཟུག་བསླངས་པ་ལས་གཞན་སུ་ལའང་འབྲེལ་བ་མེད་པ་ལྟ་བུའི་ཉམས་ཤིག་སྟོན།
དོན་དེ་དག་གིས་སྐུ་ཞབས་ཨེན་ཧྲབ་ལ་ཁོང་ཁྲོ་བསླངས་བྱུང་སྟེ། རང་གི་བུ་ཕྲུག་གིས་
དུས་རྒྱུན་ཕ་མེད་མ་མེད་ཀྱི་སྙིང་རྗེ་བའི་དྭ་ཕྲུག་དེར་བརྙས་བཅོས་བྱས་པར་སེམས་ནས་མི་
བཟོད་པར་གྱུར། རྒྱུ་མཚན་ཅི་ཡིན་མི་ཤེས་མོད། གང་ལྟར་ཁོང་དང་ཧེ་ཟི་ཁི་ལེ་ཧྥུ་གཉིས་ལ་
ལས་འབྲེལ་ཟབ་མོ་ཞིག་ཡོད་པ་འདྲ་སྟེ། དྭ་ཕྲུག་དེའི་བཤད་པ་ཡོད་ཚད་ལ་ཁོས་ཡིད་ཆེས་
བྱེད་པར་མ་ཟད། (ཁོས་རྒྱུན་དུ་ཁ་གྲག་པ་ཉུང་ལ། ཁ་གྲག་དུས་སྐད་ཆ་བདེན་པ་ཤ་སྟག་སྨྲ)》
དེར་བཅངས་པའི་འདང་རྩིས་དེ་ཁཱ་སེ་ལས་ཀྱང་ཚེས་ཆེར་ལྷག་པ་ཞིག་ཡིན། ཁཱ་སེ་ནི་རང་
གཤིས་གྱོང་ཞིང་པྲ་ཆལ་ཞིག་ཡིན་པས་གཅེས་ཕྲུག་ཅིག་ཏུ་བརྩི་ཐབས་མེད།
དེ་བས། དུས་དེ་ནས་བཟུང་སྟེ་དྭ་ཕྲུག་དེས་ཁྱིམ་ཚང་འདིར་ལྟས་མི་ལེགས་པའི་ས་
བོན་ཞིག་བཏབ་པ་རེད།
ལོ་གསུམ་མ་འགོར་བར་ཨེན་ཧྲབ་ལྕམ་མོ་ཚེ་ལས་འདས་སོང་ལ། ཁྱིམ་དེའི་སྦྱིན་
བདག་ཆུང་ཆུང་གིས་རང་ཉིད་ཀྱི་ཕ་རྒན་ནི་གཉའ་ནོན་བྱེད་མཁན་ཞིག་ཏུ་ལྟ་བ་ལས།
རང་གི་ཉེ་མི་ཞིག་ཏུ་བརྩི་བར་མི་བྱེད། དེར་མ་ཟད་ཧེ་ཟི་ཁི་ལེ་ཧྥུ་ནི་རང་གི་ཕ་རྒན་གྱི་
སེམས་འཕྲོག་མཁན་དང་རང་གི་དམིགས་བསལ་ཁེ་དབང་འཕྲོག་མཁན་གྱི་གཏེ་བོར་
ངོས་བཟུང་ཡོད་ལ། དེས་ནམ་རྒྱུན་རང་ལ་གནོད་བསྐྱལ་གྱིན་ཡོད་སྙམ་པའི་བློ་འབའ་
ཞིག་ཡིད་ལ་འཁོར་བས་གཤིས་ཀ་ཡང་ཇེ་བཙོག་ཏུ་གྱུར།
བར་སྐབས་ཤིག་ལ་ངས་ཀྱང་ཁོར་སྙིང་རྗེ་སྐྱེས་མྱོང་། དེའི་རྗེས་ནས་བྱིས་པ་ཚོར་
རིམས་ནད་སིབ་བི་ཕོག་བྱུང་བས་ངས་ཀྱང་བུད་མེད་ཅིག་གི་ལས་འགན་དང་དུ་བླངས་
ནས་ཁོ་ཚོར་ནད་གཡོག་བྱས། སྐབས་དེར་ངའི་བསམ་ཚུལ་ལའང་འགྱུར་ལྡོག་བྱུང་སོང་།
ཧེ་ཟི་ཁི་ལེ་ཧྥུ་ཡི་ནད་གཞི་ཤིན་ཏུ་ལྕི་ཞིང་ཆེས་ཚབས་ཆེ་བའི་སྐབས་སུ་ང་རྒྱུན་དུ་ཁོའི་
སྔས་འགྲམ་དུ་བསྡད་པ་ཡིན། ངས་ཁོའི་ཆེད་དུ་དཀའ་ལས་མི་ཉུང་བ་ཞིག་མྱངས་ཡོད་པ་
ཁོས་ཀྱང་ཤེས་ཡོད་སྙམ། ཡིན་ནའང་དོན་དངོས་སུ་ང་ལ་ཁོར་ནད་གཡོག་མི་བསྒྲུབ་པའི་
རང་དབང་མེད་པ་དེ་ཁོས་ཤེས་མི་སྲིད། དེ་བཞིན་དུ་ནད་གཡོག་མ་ངས་ཀྱང་དེ་འདྲའི་ཞི་
འཇམ་གྱི་བྱིས་པ་གཞན་ཞིག་ལ་བདག་སྐྱོང་བྱས་མྱོང་མེད། ཁོ་བྱིས་པ་གཞན་གཉིས་དང་
བསྡུར་ན་གཏན་ནས་མི་འདྲ་སྟེ། ཁཱ་སེ་དང་མོའི་མིང་པོ་གཉིས་ཀྱིས་ང་ལ་དཀའ་ལས་མི་
ཉུང་བ་ཞིག་བཟོས་པས། ངའི་སེམས་སུ་ཡང་ཕྱོགས་རིས་ཀྱི་བསམ་ཚུལ་ཞིག་མི་སྐྱེས་ག་
མེད་བྱུང་། ཡིན་ནའང་ཁོ་ནི་སྙིང་རྗེ་བའི་ལུ་གུ་ཞིག་དང་འདྲ་བར་རང་སེམས་ཀྱི་སྡུག་
བསྔལ་ཕྱིར་འདོན་མི་ཤེས་པར་ཉམ་ཆུང་གི་ངང་ནས་སྡོད་པ་ལས་། སུ་དང་གང་ལའང་
དཀའ་ལས་ཆེན་པོ་མི་བཟོ།
ཁོའི་ནད་གཞི་དྲག་སྐྱེད་བྱུང་རྗེས་སྨན་པས་བཤད་རྒྱུར། གཙོ་བོ་ངས་ནད་གཡོག་
ལེགས་པོ་བྱས་པ་དང་ཁ་འབྲལ་ཐབས་མེད་ཅེས་བསྔགས་བརྗོད་མཛད། དེ་ལྟར་ང་ལ་ཧེ་
ཟི་ཁི་ལེ་ཧྥུའི་དོན་དུ་བསྟོད་བསྔགས་ཤིག་ཐོབ་པའི་དབང་གིས་རིམ་གྱིས་ཁོ་ལ་སྤྲོ་བ་ཞིག་
ཀྱང་འཕེལ་བྱུང་། དེ་བས་ཧིན་དི་ལེར་མཚོན་ན་རང་གི་མཇུག་མཐའི་མནའ་འབྲེལ་
མཐུན་གྲོགས་དེ་ཡང་མེད་པར་གྱུར་པ་རེད།
ཡིན་ནའང་བདག་ནི་རྩ་བ་ཉིད་ནས་ཧེ་ཟི་ཁི་ལེ་ཧྥུ་དང་སྙིང་ཉེ་བ་ཞིག་ཏུ་ཡང་
འགྱུར་མ་ཐུབ། ངའི་སེམས་སུ་ནམ་རྒྱུན་སྦྱིན་བདག་ཁོང་ཅིའི་ཕྱིར་ངོ་གདོང་སྡུག་གིས་
བཟུང་བའི་བྱིས་པ་དེར་དགའ་བ་ཡིན་ནམ། བྱིས་པ་དེའི་ལུས་སྟེང་ནས་ཁོས་ཅི་ཞིག་རྙེད་
སོང་བ་ཡིན་ནམ་སྙམ་བྱུང་། བྱིས་པ་དེས་ནམ་ཡང་སྦྱིན་བདག་གིས་ཁོ་གཅེས་ལང་དུ་
བཏང་བའི་དྲིན་མི་ཚོར་ཞིང་། རང་གི་སྦྱིན་བདག་ལ་བརྩི་མཐོང་མི་བྱེད་པ་ནི་དེའི་དྲིན་
མ་རྟོགས་པས་ཡིན་ལ། ཁོས་སྦྱིན་བདག་གི་སེམས་པ་རང་སྟེང་ལ་ཡོངས་སུ་ཕྱོགས་ཡོད་
པས། ཅི་ཞིག་བཤད་ནའང་དང་ལེན་བྱེད་ངེས་པ་དེ་སྔར་ནས་ཤེས་ཡོད་པས་ཀྱང་རེད།
ངས་ཁྱོད་ལ་དོན་དག་ཅིག་གི་སྟེང་ནས་བཤད། ཐེངས་ཤིག་ལ་སྐུ་ཞབས་ཨེན་ཧྲབ་
ཀྱིས་ཚོང་ར་ནས་རྟེའུ་གཉིས་ཉོས་ཡོང་སྟེ་བྱིས་པ་གཉིས་ལ་རེ་རེ་གནང་བ་ན། ཧེ་ཟི་ཁི་ལེ་
ཧྥུ་ཡིས་ཆེས་ལེགས་པོ་དེ་བདམས་ནའང་། ཡུན་རིང་མ་འགོར་བར་རང་གི་རྟ་དེའི་རྐང་པ་
གྱོལ་བཞིན་པ་ཤེས་རྗེས་ཧིན་དི་ལེ་ལ་བཤད་རྒྱུར། “ང་རང་རྟ་འདིར་དགའ་བོ་མེད་པས་
ཁྱོད་ཀྱི་རྟ་དེ་བདག་ལ་སྟེར་རོགས། གལ་ཏེ་ཁྱོད་ཀྱིས་མི་སྟེར་ན་ངས་ཨ་ཕར་གཟའ་འཁོར་
འདིར་ཁྱོད་ཀྱིས་ང་ལ་ཐེངས་གསུམ་རྡུང་བ་རེད་ཅེས་བཤད་རྒྱུ་ཡིན། ལྟོས་དང་། བདག་གི་
དཔུང་བ་ནས་ཕྲག་མགོའི་བར་ད་དུང་སྔོན་པོར་གྱུར་འདུག” ཟེར།
ཧིན་དི་ལེ་ཡིས་ཁོང་ཁྲོས་མ་བཟོད་པར་ཡང་བསྐྱར་ཁོ་ལ་འགྲམ་ལྕག་ཚ་ཐག་ཆོད་པ་
ཞིག་གཞུས་སོང་།
“ཁྱོད་ཀྱིས་མྱུར་དུ་བདག་གི་རྟ་འདི་བརྗེ་དགོས།” ཁོས་སྔར་བཞིན་ཨུ་ཚུགས་བྱེད་
ཀྱིན་སྒོའི་མདུན་དུ་ལངས་ནས། (སྐབས་དེར་ཁོ་གཉིས་ཀ་རྟ་རའི་ནང་དུ་ཡོད) “ཁྱོད་
ཀྱིས་ཅིས་ཀྱང་རྟ་འདི་བརྗེ་དགོས། གལ་ཏེ་འུར་བརྒྱབ་ཚེ་ཁྱོད་ཀྱིས་བདག་ལ་གཞུས་པའི་
ཁུ་ཚུར་འདི་ལ་ལྡབ་འགྱུར་གྱིས་སྐྱིན་ཚབ་འཇལ་དགོས་པ་མ་བརྗེད།”
མར་སོང་། ཁྱི་རྒན།” ཧིན་དི་ལེ་ཡིས་སྡིག་དམོད་བྱེད་ཞོར་ཞོག་ཁོག་དང་རྩྭ་སྐམ་
འཇལ་བྱེད་ལྕགས་ཀྱི་རྒྱ་རྡོ་ཞིག་ཡོད་པ་དེ་བཟུང་ནས་འཇིགས་སྐུལ་བྱས།
“ཁྱོད་ཀྱིས་རྒྱོབས་དང་།” ཁོ་ནི་གནས་དེར་འགུལ་ཙམ་ཡང་མི་བྱེད་པར་།
ད་དུང་ཁྱོད་ཀྱིས་ཨ་ཕ་ཤི་རྗེས་ང་རང་ཕྱིར་སྐྲོད་རྒྱུ་ཡིན་ཞེས་བཤད་ཚུལ་སྒྲོ་འདོགས་
དང་བཅས་སྒྲོག་རྒྱུ་ཡིན། དེ་དུས་ངས་ཐོག་མར་ཨ་ཕས་ཁྱོད་རང་ཕྱིར་སྐྲོད་པར་བལྟ་
ཆོག” ཞེས་བཤད་པ་ན། ཧིན་དི་ལེ་ཡིས་དེ་མ་ཐག་རྒྱ་རྡོ་ཐད་ཀར་ཁོའི་བྲང་ཁར་གཟས་
ནས་གཡུགས་ཤིང་། ཁོ་མགོ་རྟིང་སློག་ནས་ས་རུ་བསྒྱེལ་མོད། ཡིན་ནའང་ཁོ་དེ་མ་ཐག་
འཁྱར་འཁྱོར་ངང་ཡར་ལངས་བྱུང་ལ། གདོང་མདོག་ཐལ་སྐྱ་བཞིན་དུ་སྣང་ཞིང་དབུགས་
ཀྱང་ལེན་དཀའ་བའི་ཚད་དུ་ལུས་འདུག གལ་ཏེ་ང་རང་གནས་དེར་མེད་ཚེ་ཁོས་དེ་མ་
ཐག་སྦྱིན་བདག་བཙལ་ནས། རང་གི་རྨས་སྐྱོན་དང་ཧིན་དི་ལེ་ཡི་རྩུབ་སྤྱོད་མ་ལུས་ཕྱིར་
བཏོན་ཏེ།ཧིན་དི་ལེར་སྐྱིན་པ་ཡིད་ཚིམ་པ་ཞིག་ལེན་རྩིས་རེད།
“བདག་གི་རྟ་འདི་ཁྱོད་ལ་གནང་བ་ཡིན། གདོན་ཕྲུག ད་ཡིད་ཚིམ་པར་བྱོས།“ཧིན་
དི་ལེ་ཡིས་སྡིག་དམོད་དང་བཅས། “རྟ་འདིས་ཁྱོད་རང་འཆི་ལམ་དུ་རྫོང་ཐུབ་པར་སྨོན།
རྒྱུ་འབྲས་མེད་པའི་སྤྲང་ཕྲུག་ཁྱོད། བདག་གི་ཨ་ཕའི་རྒྱུ་ནོར་ཡོད་ཚད་བསླུས་སོང་། ནམ་
ཞིག་གི་ཚེ་ན་ཁྱོད་ཀྱི་རང་མཚང་དམར་རྗེན་དུ་འབུད་ངེས། གདོན་ཕྲུག་ཁྱོད། ངས་ཁྱོད་
ཀྱི་མགོ་བོར་རྡོག་བརྫི་ཞིག་བྱེད་ཐུབ་ན་ཅི་མ་རུང་།" ཟེར།
ཧེ་ཟི་ཁི་ལེ་ཧྥུ་ཕར་སོང་ནས་རྟ་དེའི་འདོགས་ཐག་ལྷོད་དེ་རང་གི་རྟ་འདོགས་སར་
ཁྲིད་ཡོང་བ་དང་། ཁོ་རྟའི་གཞུག་ནས་ཚུར་འབུད་སྐབས། ཧིན་དི་ལེ་ཡིས་གློ་བུར་དུ་ཁུ་
ཚུར་དྲག་པོ་ཞིག་གཞུས་ཏེ་ཁོ་རང་རྟའི་རྐང་འོག་ཏུ་བསྒྱེལ་ཏེ་ཞེ་སྡང་སངས་པར་བྱས་རྗེས།
དེ་མ་ཐག་ཕྱིར་བལྟས་མེད་པར་སྒོ་རུ་རྒྱུགས་སོང་།
ང་རང་ཧ་ལས་པ་ཞིག་ལ། བྱིས་པ་དེས་སྣང་དོགས་ཙམ་ཡང་མི་བྱེད་པར་ཡར་ལངས་
རྗེས་རྟ་སྒ་བརྗེ་བ་སོགས་རང་གི་བྱ་བའི་རྒྱུན་རྣམས་མུ་མཐུད་དུ་སྐྱོང་བཞིན་སྡོད་པ་དང་། 
དེ་ནས་རྩྭ་སྐམ་ཤོག་གཅིག་བཞག་ཡོད་པ་དེའི་སྟེང་ཙོག་སྟེ། མིག་ལམ་རབ་རིབ་ཏུ་
གྱུར་པའི་སྣང་བ་དེ་དྭངས་པར་བྱས་རྗེས(ཁོར་ཕོག་པའི་ཁུ་ཚུར་དེ་དངོས་གནས་བསྲན་
ཐབས་བྲལ་བ་ཞིག་རེད) གཞི་ནས་ག་ལེར་ཁང་པའི་ནང་དུ་འཛུལ་སོང་།
ངས་ཁོའི་ཁ་ཇི་ལྟར་འགོག་ཐབས་ལ་བསམ་བློ་མང་པོ་གཏོང་མ་དགོས་པར། ལུས་
སྟེང་གི་རྨ་ཤུལ་དང་སྔོ་ཐིག་དེ་རྣམས་རྟེའུ་ཡིས་བཟོས་ཚུལ་ཤོད་ཅེས་གདམས་པ་ཡིན་
ལ། ཁོས་ཀྱང་ངས་གཏམ་རྒྱུད་ཅི་ཞིག་རྫུན་བཟོ་བྱེད་པར་དོ་སྣང་མི་བྱེད་པར་རང་ལ་ཐོབ་
འདོད་པ་དེ་ལག་ཏུ་ལོན་པས་ཡིད་ཚིམས་འགྲོ་བ་རེད། ཐ་ན་དོན་རྐྱེན་དེ་མཇུག་རྫོགས
རྗེས་ཀྱང་ཁོས་སྐྱོ་སྡུག་ལེ་བདའ་ཡི་སྐད་ཆ་ཚིག་གཅིག་ཀྱང་བཤད་མ་སོང་བས། ངས་ནི་
སྐབས་དེར་ཧ་ལམ་ཁོ་ནི་ཤ་འཁོན་རྩོད་རྒྱུར་དགའ་བའི་མི་ཁོག་ངན་ཞིག་མ་རེད་དྲན་
མྱོང་། འོན་ཀྱང་ཕྱིས་སུ་བརྟགས་ན་མ་གཞི་དེ་ནི་རྦད་དེ་ནོར་བ་སྟེ། གཤམ་དུ་ཁྱོད་ཀྱིས་
ངའི་ཁ་བརྡར་ཞིབ་ཏུ་ཉོན་དང་གསལ་བོར་ཤེས་ཡོང་།

ལེའུ་ལྔ་པ།

ལོ་ཟླ་རིམ་གྱིས་འདས་ཤིང་སྐུ་ཞབས་ཨེན་ཧྲབ་རྒ་བའི་ཁུར་གྱིས་མནན་ནས་སྟོབས་
ཟད་ནུས་མེད་དུ་གྱུར་པ་དང་། སྔར་གྱི་ལུས་ཤུགས་དང་སེམས་ཤུགས་ཀྱང་སྐད་ཅིག་ལ་
ཉམས་འགྲོ་བ་སུ་ཞིག་གིས་རྟོགས་སྲིད་དམ། ཁོ་ག་ལེར་འགུལ་མི་ཐུབ་པར་གྱུར་ནས་ཐབ་
འགྲམ་དུ་ལྷུང་བ་ན། ཞེ་སྡང་ཡང་ཆེ་རུ་འཕེལ་ཞིང་གཞན་གྱིས་དང་ལེན་བྱེད་དཀའ་བ་
ཞིག་ཏུ་གྱུར་ཞིང་། དོན་མེད་དུ་ཁོང་ཁྲོ་ལང་སླ་བ་དང་སྦྱིན་བདག་རང་གི་ཁེ་དབང་ལ་
ཕོག་ཐུག་ཅུང་ཟད་ཤོར་ཚེ། ཞེ་སྡང་གིས་སྨྱོས་པ་ལྟར་འགྱུར་བར་བྱེད།
སུ་ཞིག་གིས་སྙིང་གི་གཅེས་ཕྲུག་དེར་བརྙས་བཅོས་བྱས་ཚེ། ཁོའི་རྣམ་འགྱུར་དེ་སྔར་
ལས་ཀྱང་མངོན་གསལ་ཡིན་ཏེ། ཅི་ནུས་ཀྱིས་འགེབ་སྲུང་བྱས་ནས་དེར་གནོད་པའི་སྐད་
ཆ་ཚིག་གཅིག་ཀྱང་བཤད་དུ་མི་འཇུག ཁོའི་སེམས་སུ་རང་ཉིད་ཧེ་ཟི་ཁི་ལེ་ཧྥུར་འདང་
རྩིས་ཤིན་ཏུ་ཆེ་བའི་སྟབས་ཀྱིས་མི་རྣམས་དེར་རབ་ཏུ་སྙིང་ན་ཞིང་། འཁོན་ལན་ཡོད་ཚད་
དེའི་སྟེང་དུ་སློག་བཞིན་ཡོད་པ་རེད་སྙམ་པའི་དྲན་ཚུལ་ཞིག་རྒྱུན་པར་ཡོད་པ་རེད།
ཁོས་དེ་ལྟར་བྱས་པར་བྱིས་པ་དེར་ཕན་ཐོགས་ཅི་ཡང་མེད། ང་ཚོའི་ཁྲོད་དུའང་སྦྱིན
བདག་ལ་ཤ་ཚ་མཁན་རྣམས་ཀྱིས་ཁོང་ལ་ཞེ་སྡང་མི་སློང་བའི་ཆེད་ཁོང་གི་འདོད་པར་
བསྟུན་ཅི་ཐུབ་བྱས་པ་ཡིན་མོད། འོན་ཀྱང་དེ་ལས་ལྡོག་སྟེ་བྱིས་པ་དེའི་ང་རྒྱལ་དང་ངན་
གཤིས་ཇེ་སྡུག་ཏུ་བཏང་། དེ་བས་ཐེངས་རེ་གཉིས་ཤིག་ལ། ཧིན་དི་ལེ་ཡིས་ཨ་ཕའི་བཀའ་
བཀྱོན་ལ་མི་འཛེམ་པར་ཧེ་ཟི་ཁི་ལེ་ཧྥུ་ལ་སྡང་སྡུག་བསྟན་པས། སྦྱིན་བདག་ནི་ཞེ་སྡང་
གིས་རབ་ཏུ་གཟིར་ཞིང་། ལག་རྟེན་བཟུང་ནས་རྡུང་བར་བརྩམས་ཀྱང་རྗེས་མ་ཆོད་པ
ཁོང་ཁྲོས་དབང་གིས་ལུས་པོ་འདར་ལྕུག་ལྕུག་བྱེད་དགོས་བྱུང་།
མཇུག་མཐར་ང་ཚོའི་ཆོས་རྫི་གཞོན་པ་དེས(སྐབས་དེར་ང་ཚོར་ཆོས་རྫི་གཞོན་པ་
ཞིག་ཡོད། ཁོས་ལིན་ཏོན་དང་ཨེན་ཧྲབ་ཚང་གི་བྱིས་པ་ཚོར་དཔེ་ཁྲིད་བྱེད་པའི་ཞོར་དུ་
ས་ཞིང་ཉུང་ཙམ་འདེབས་པ་དང་། དེའི་སྟེང་དུ་ཕོགས་ཅུང་ཙམ་བླངས་ཏེ་འཚོ་བ་བསྐྱལ་
བཞིན་ཡོད་པ་རེད) སྐུ་ཞབས་ཨེན་ཧྲབ་ལ་ཁ་ཏ་བྱས་ཏེ་ཕོ་གཞོན་དེ་སློབ་གླིང་དུ་མངགས་
པར་སྐུལ་བས། སྐུ་ཞབས་ཨེན་ཧྲབ་ཀྱིས་ཀྱང་ཁས་ལེན་གནང་སོང་། ཡིན་ནའང་མ་གཞི་
ཁོ་སེམས་གཏིང་ནས་འཐད་པ་མེད་དེ། “ཧིན་དི་ལེ་ནི་བྱིས་པ་ཡ་རབས་ཤིག་མིན་པས་ས་
གང་དུ་སོང་ཡང་ལེགས་པོ་ཞིག་འཁྱོངས་མི་སྲིད” ཅེས་ཟེར།
ངས་ནི་དུས་དེ་ནས་བཟུང་སྟེ་ང་ཚོར་ཞི་འཇམ་བདེ་སྐྱིད་ཀྱི་འཚོ་བ་ཞིག་ཡོད་པའི་
རེ་བ་བཅངས། ཡིན་ནའང་སྦྱིན་བདག་གིས་དོན་བཟང་ཞིག་བསྒྲུབ་བསམས་ཀྱང་དེ་ལས་
ལྡོག་སྟེ་ཕ་བུའི་བར་གྱི་བརྩེ་བ་དེ་སྔར་ལས་ཀྱང་ཇེ་སྡུག་ཏུ་བཏང་བས། ངོ་མ་སེམས་ཀྱིས་
མི་བཟོད་པ་ཞིག་རེད། ངས་ཀྱང་ཁོང་ཉིད་ལོ་ན་རྒས་པའི་ཁར་ནད་མང་བ་དང་། བྱ་སྤྱོད་
གང་ཡང་མིག་ལ་མི་མཛེས་པ་སོགས་ཀྱི་རྒྱུ་རྐྱེན་ནི། མཐར་གཏུགས་ན་ཁྱིམ་ཚང་ནང་
ཁུལ་གྱི་འགལ་བར་རག་ལས་པ་ཤེས་ཡོད་ལ། ཁོང་གིས་ཀྱང་དེ་ལྟར་ཡིན་པར་བསབསམ་
ཡོད། དོན་ངོ་མས་བཤད་ན། ནོར་འཁྲུལ་ཡོད་ཚད་ཀྱི་འབྱུང་རྐྱེན་ནི་རྒན་པོ་ཁོང་གི་རྨོངས་
འཐོམས་ལས་བྱུང་བ་ཁྱོད་ཀྱིས་ཀྱང་ཤེས་སྲིད།
གང་ལྟར་ཁཱ་སེ་དང་ཅོ་སེ་ཧྥུ་གཉིས་ཀྱི་དོན་དག་མིན་ཚེ། ང་ཚོས་མ་གཞི་ནས་འཚོ་
བ་སྐྱིད་པོ་ཞིག་རོལ་ཆོག་སྙམ། ཧ་ལམ་ཁྱོད་ཀྱིས་ཀྱང་ཅོ་སེ་ཧྥུ་ཁོ་མཐོང་མྱོང་ཡོད་རྒྱུ་རེད།
ཁོ་ནི་མི་ཕལ་མོ་ཆེའི་མིག་ལམ་དུ་རང་རློམ་ཆེ་ཞིང་མཐོང་མི་འདོད་པ་ཞིག་ཡིན་ཏེ། ནམ་
རྒྱུན་སྟོང་བཤད་རྒྱག་པར་གོམས་ཡོད། ཁོས《དམ་པའི་གསུང་རབ》བྱང་ཆུབ་རག་བར་དུ་
ཀློག་འདོན་བྱས་རྗེས་རང་ལ་བདེ་སྐྱིད་ཐོབ་པའི་སྨོན་ལམ་འདེབས་ཤིང་། མི་ལེགས་པའི་
ངན་སྔགས་དང་དམོད་ཚིག་མཐའ་དག་གཞན་གྱི་སྟེང་དུ་བྱོ་བར་བྱེད། ཁོས་དམ་ཆོས་
འཆད་པའི་ཡོན་ཏན་གྱིས་སྐུ་ཞབས་ཨེན་ཧྲབ་ཀྱི་སེམས་པའང་ཡོངས་སུ་བཀུག སྦྱིན་
བདག་གི་བློ་རིག་ཇེ་རྟུལ་དུ་གྱུར་པ་དང་བསྟུན་ནས། ཁོས་སྦྱིན་བདག་གི་བློ་ཁ་བསྒྱུར་བའི་
ནུས་སྟོབས་སྔར་ལས་ཀྱང་ཇེ་ཆེར་གྱུར།
ཁོས་ཉིན་རྒྱུན་རྒན་པོའི་བློ་སེམས་བདེ་ལ་འབབ་ཏུ་མི་འཇུག་པར་མཚམས་མེད་པར་
བྱིས་པར་ལྟ་རྟོག་ནན་མོ་བྱེད་དགོས་ཚུལ་འབའ་ཞིག་ལབ་པས། རྒན་པོ་ཁོང་གི་ཞེ་སྡང་སྔར་
ལས་ཀྱང་ཇེ་ཆེར་བཏང་སྟེ། ཧིན་དི་ལེ་ནི་འཇོན་ནུས་ཅི་ཡང་མེད་པའི་མི་ཐ་ཤལ་ཞིག་ཡིན་
པའི་བག་ཆགས་བསྒོ་ཅི་ཐུབ་བྱས་། ཉིན་ཞག་རེ་རེར་ཁོས་ཧེ་ཟི་ཁི་ལེ་ཧྥུ་དང་ཁཱ་སེ་རེན་
གཉིས་ལ་གླེང་འགེལ་ཁོ་ན་བྱེད་ཅིང་། ཨེན་ཧྲབ་ཀྱི་འདོད་པ་དང་བློ་ཁར་བསྟུན་ཤེས་ཀྱི་ངང་
ནས་ཆེས་ལྕི་བའི་ཉེས་པ་ཡོད་ཚད་ཁཱ་སེ་རེན་གྱི་མགོར་འཇོག་ཅི་ཐུབ་བྱེད།
ངོ་མ་བཤད་པ་ཡིན། ངས་ད་ལྟའི་བར་དུ་དེ་འདྲའི་བུ་མོ་གཤིས་གྱོང་ཞིག་མཐོང་མ་
མྱོང་། མོས་ཉིན་གཅིག་ལའང་ཐེངས་བཅུ་ཙམ་རེར་ང་ཚོ་མི་ཚང་མའི་སེམས་བདེ་ལ་
འབབ་ཏུ་མི་འཇུག མོ་ཞོགས་པར་མལ་ལས་ལངས་པ་ནས་དགོང་མོ་མར་ཉལ་བའི་བར་དུ་
ང་ཚོ་སུ་ཡིན་ཡང་སྐར་མ་གཅིག་གི་རིང་ལ་ཡང་ལྷོད་གཡེང་ངང་སྡོད་དུ་མི་འཇུག མོའི་
རྣམ་རིག་ནི་ཉིན་གང་བོར་མཚོ་རླབས་བཞིན་དྲག་ཏུ་འཕྱུར་ཞིང་། ཁ་ནས་རྒྱུན་ཆད་མེད་
པར་གླུ་དབྱངས་ལེན་པ་དང་། གད་མོ་དགོད་པ་སོགས་བྱེད་ཅིང་། སུ་ཞིག་གིས་མོར་ལེན་
རོགས་དང་དགོད་རོགས་མ་བྱས་ཚེ་མི་དེ་རང་དགར་སྡོད་དུ་མི་འཇུག མོ་ནི་རྒོད་ཅིང་རྩུབ་
པའི་བྱིས་པ་ཞིག་ཡིན། འོན་ཀྱང་མོར་ཡིད་དབང་འཕྲོག་པའི་མིག་ཟུང་ཆ་གཅིག་དང་། ཡིད་
ཀྱི་དང་བ་འདྲེན་པའི་འཛུམ་མདངས་དང་ཡང་ཟོར་ལྡན་པའི་གོམ་སྟབས་ཡོད། གཞིས་ཁུལ་
ཧྲིལ་བོར་བཙལ་ཡང་མོ་ལྟ་བུ་ཞིག་དངོས་གནས་རྙེད་དཀའ་བ་ཡིན། ཡང་གཅིག་བཤད་
ན། མོའི་བསམ་པའང་དེ་འདྲའི་མི་བཟང་རྒྱུ་མེད་དེ། གལ་ཏེ་མོས་ཁྱོད་རང་ངུ་རུ་བཅུག་ཚེ།
རང་ཉིད་ཀྱང་ཁྱོད་དང་མཉམ་དུ་ངུ་བཤུམ་བྱེད་ངེས་པས། ཁྱོད་ཀྱིས་ཀྱང་རང་ཤུགས་སྒོས་ངུ་
མཚམས་བཞག་སྟེ་ཕྱིར་མོ་རང་ལ་སེམས་གསོ་བྱེད་དགོས་པར་འགྱུར།
མོ་དང་ཧེ་ཟི་ཁི་ལེ་ཧྥུ་གཉིས་ཀྱི་འབྲེལ་བ་ཧ་ཅང་ཟབ་པས། ང་ཚོས་མོར་ཆད་པ་གཅོད་
པའི་ཐབས་ཡག་པོ་ཞིག་རྙེད་པ་ནི་ཁོ་གཉིས་མཉམ་དུ་རྩེ་རུ་མི་འཇུག་རྒྱུ་དེ་ཡིན། ཁོའི་
ཆེད་དུ་མོས་ནི་ང་ཚོ་གཞན་སུ་ལས་ཀྱང་མང་བའི་སྡིག་དམོད་དེ་མྱོང་གིན་ཡོད་པ་རེད།
ཁོ་ཚོ་མཉམ་དུ་རྩེ་བའི་སྐབས་སུ་མོ་རང་ཆེས་འཁྲབ་རྒྱུར་དགའ་བ་ནི་རང་ཉིད་སྦྱིན་
བདག་མ་ཆུང་ཆུང་ཞིག་བྱས་ཏེ་རྩེ་རོགས་ལ་བཀོད་འདོམས་བྱེད་པ་དེ་ཡིན་ལ། མི་ལ་རྡུང་
རྡེག་བྱེད་དུས་ལག་པའང་ཤིན་ཏུ་མྱུར། མོས་ང་ལའང་དེ་ལྟར་ལག་འགུལ་མྱོང་མོད། འོན་
ཀྱང་ངས་ནི་མོའི་རྡུང་རྡེག་དེ་གཟེད་མི་འདོད་པས་མོར་རང་སྣང་གང་དྲན་བྱེད་དུ་བཅུག་
པ་མིན། ཡང་གཅིག་བཤད་ན། རྒན་པོ་ཨེན་ཧྲབ་ཀྱིས་བྱིས་པ་ཚོའི་དགོད་བྲོ་བའི་རྩེད་
མཚར་མང་པོ་ཞིག་རྟོགས་མི་སྲིད། ཁོས་ནམ་རྒྱུན་བུ་ཕྲུག་ཚོར་མཁྲེགས་འཛིན་གྱི་བསམ་
བློས་རེ་བ་ནན་མོ་འདོན་པ་རེད། ཡིན་ནའང་ཁཱ་སེ་རེན་གྱིས་ན་ཚས་མནར་བའི་ཨ་ཕ་ནི་
ཅིའི་ཕྱིར་སྔོན་ཆད་ལས་ཀྱང་ལྡབ་འགྱུར་གྱིས་བཟོད་སེམས་ཆུང་ཞིང་། ཁོང་ཁྲོ་ལངས་སླ་
བར་གྱུར་པའི་རྒྱུ་མཚན་རྟོགས་མེད། དེ་བས་ཁོའི་རྩིང་སྤྱོད་དང་སྡིག་དམོད་དེ་དག་གིས་
མོས་མ་རབས་པྲ་ཚགས་བྱེད་འདོད་ཀྱི་སྤྲོ་བ་སྔར་ལས་ཀྱང་རྒྱས་པར་བྱས་ནས་བསམ་
གཟས་ཏེ་རྒན་པོར་ཁོང་ཁྲོ་སློང་བར་བྱེད།
མོ་རང་ཆེས་དགའ་སྤྲོ་ཆེ་བའི་དུས་སྐབས་ནི། ང་ཚོ་མཉམ་དུ་རུབ་ནས་མོར་སྡིག་
དམོད་བྱས་པ་ན། མོས་ཅི་མི་སྙམ་པའི་རྣམ་འགྱུར་ཞིག་བསྟན་ཏེ་ཚིག་ལན་རྣོན་པོ་རེ་རེས་
ང་ཚོར་ཁ་གཏད་གཅོག་ཅིང་། ཅོ་སེ་ཧྥུ་ཡི་བྱ་བྱེད་དང་དམོད་ཚིག་དེ་དག་ཀྱང་དགོད་
བྲོ་བའི་ཉོག་གཏམ་འབའ་ཞིག་ཏུ་བསྒྱུར་འགྲོ་བར་མ་ཟད། ང་རང་ཡང་ཅི་བྱ་གཏོལ་མེད་དུ་
གཏོང་བ་དང་། ད་དུང་བསམ་གཟས་ནས་མོའི་ཕ་རྒན་གྱི་མཚང་ལ་ཕོག་པར་བྱེད་པ་དེ་
ཡིན། མོའི་ཁེངས་དྲེགས(དེ་དོན་དངོས་སུ་རྫུ་བག་གི་འཁྲབ་སྟོན་ཙམ་ཡིན་མོད། འོན་
ཀྱང་ཕ་རྒན་གྱིས་བདེན་པར་བཟུང་ཡོད) དེ་ཧེ་ཟི་ཁི་ལེ་ཧྥུར་མཚོན་ན་མོའི་ཕ་རྒན་གྱི་
བྱམས་བརྩེ་ལས་ཀྱང་ཟིལ་ཤུགས་ཆེ་ལ། བྱིས་པ་དེས་མོའི་སྐད་ཆ་རེ་རེ་རྒྱལ་པོའི་བཀའ་
བརྡ་ལྟར་བརྩི་སྲུང་བྱེད།
མོས་དེ་ལྟར་ཉིན་གང་བོར་གང་འདོད་འདོད་ཅིག་བྱས་རྗེས། ཏག་ཏག་དགོང་མོའི་
དུས་སུ་སླར་ཡང་གཅེས་སློང་སྣ་ཚོགས་བྱས་ཏེ་རྙོག་དྲ་ཞི་བར་བྱེད་པ་ཡིན་མོད།
འོན་ཀྱང་རྒན་པོ་དེས་འདི་ལྟར་བཤད་སྲིད་དེ། “མི་ཆོག ཁཱ་སེ། ངས་ཁྱོད་ལ་གུ་
ཡངས་གནང་ཐབས་མི་འདུག ཁྱོད་ནི་མིང་པོ་ལས་ཀྱང་བཙོག་པོ་འདུག ཕར་སོང་།
སྐྱབས་མགོན་ལ་འགྱོད་བཤགས་བྱེད་དུ་སོང་། ངས་བསམས་ན་ཁྱོད་ཀྱི་ཨ་མས་ཀྱང་ཁྱོད་
རང་ལྟ་བུའི་བྱིས་པ་ཞིག་སྐྱེས་པར་འགྱོད་པ་སྐྱེས་བཞིན་ཡོད་ངེས།” སྐད་ཆ་དེས་དངོས་
གནས་མོ་ངུ་རུ་བཅུག་སོང་། ཡིན་ནའང་ཐོག་མའི་དུས་སུ་དེ་ལྟར་ཡིན་མོད། རྗེས་སུ་མོ་
རང་ཡང་དེ་ལྟ་བུའི་ཁ་ཚིག་དག་ལ་གོམས་ཤིང་རང་གཤིས་ཀྱང་རྦད་དེ་འགྱུར་སོང་བས།
ངས་མོ་ཕ་རྒན་གྱི་མདུན་དུ་རང་སྐྱོན་ངོས་ལེན་དང་འགྱོད་བཤགས་དགོངས་སེལ་ཞུ་རུ་
མངགས་ཚེ། མོ་ནི་དེ་ལས་ལྡོག་སྟེ་གད་མོ་བགད་དེ་སྡོད་པ་རེད།
སྐུ་ཞབས་ཨེན་ཧྲབ་ཀྱི་རྙོག་འཛིང་དང་ཀྱག་ཀྱོག་གི་མི་ཚེ་དེ་ལྟར་མཇུག་རྫོགས་འགྲོ་
བ་སུ་ཡིས་དྲན་སྲིད་དམ། ཟླ་བཅུ་པའི་མཚན་མོ་ཞིག་ལ། ཁོང་ནི་ཐབ་འགྲམ་དུ་མེར་བསྲོ་
བཞིན་རྐུབ་སྟེགས་སྟེང་བཞུགས་ཏེ་ཚེ་ལས་འདས་སོང་། གཞིས་ཁྱིམ་གྱི་མཐའ་འཁོར་དུ་
དྲག་རླུང་འུར་འུར་ལྡང་ཞིང་། དུ་ཁུང་ལས་ཆོ་ངེ་ལྟ་བུའི་སྒྲ་དྲག་པོ་ཞིག་ཕྱོགས་སུ་འཐོར།
དེ་ནི་དྲག་ཆར་ཐེངས་ཤིག་བབས་པ་ལྟར་སྣང་ན་ཡང་། ནམ་ཟླ་དེ་འདྲའི་འཁྱག་པ་ཞིག་
མ་རེད། སྐབས་དེར་ང་ཚོ་ཚང་མ་ཁྱིམ་དུ་ཡོད་ཅིང་། ང་ནི་མེ་ཐབ་དང་ཅུང་ཐག་རིང་ས་
ཞིག་ཏུ་ཙོག་པུར་བསྡད་དེ་རང་གི་སྐུད་པ་འཁེལ་བཞིན་ཡོད་ལ། ཅོ་སེ་ཧྥུ་ནི་ཅོག་ཙེའི་ཉེ་
སར་བཏུད་དེ《དམ་པའི་གསུང་རབ》ཀློག་གིན་གདའ། (སྐབས་དེར་གཡོག་པོ་རྣམས་ཀྱིས་
ཉིན་གཅིག་གི་ལས་ཀ་མཇུག་རྫོགས་ནས་ཁང་པའི་ནང་དུ་ངལ་གསོ་བཞིན་འདུག) སྲས་
མོ་ཁཱ་སེ་ལ་ན་ཚ་ཞིག་ཕོག་ཡོད་པས་ད་གཟོད་རེ་ཞིག་ལྷོད་པོར་བསྡད་ཡོད། མོ་ནི་ཨ་ཕའི་
པུས་མོར་བསྙེས་ནས་འདུག་ཅིང་། ཧེ་ཟི་ཁི་ལེ་ཧྥུ་ནི་པང་གཅལ་སྟེང་འཕྲེད་དུ་ཉལ་ཞིང་
མགོ་བོ་མོའི་པུས་མོར་སྔས་ཏེ་ཉལ་ཡོད།
ངའི་སེམས་སུ་ད་དུང་བརྗེད་ཐབས་མེད་པ་ཞིག་ལ། སྦྱིན་བདག་ཚེ་ལས་མ་འདས་པའི་
སྔོན་ཏག་ཏག་ལ་ཁོས་ད་དུང་བུ་མོའི་མཛེས་སྡུག་གི་སྐྲ་ལོར་བྱིལ་བྱིལ་བྱེད་པ་དང་། མོ་ཞི་
འཇམ་བག་ཕབ་ངང་སྡོད་པའི་ངང་ཚུལ་ལ་ལྟ་བཞིན་ཧ་ཅང་དགའ་སྤྲོ་དང་བཅས། “ཁཱ་སེ།
ཁྱོད་དུས་གཏན་དུ་བུ་མོ་ཡ་རབས་ཤིག་བྱས་ན་མི་ཆོག་གམ” དེ་ལྟར་དྲིས་པ་ན།
མོས་མགོ་བོ་ཡར་དགྱེ་ནས་ཨ་ཕའི་གདོང་ལ་བལྟས་ཏེ་དགོད་ཞོར། “ཨ་ཕ་ལགས། འོ་
ན། ཁྱོད་རང་ཅིའི་ཕྱིར་དུས་གཏན་དུ་སྐྱེས་པ་བཟང་པོ་ཞིག་བྱེད་མི་ཐུབ་པ་ཡིན།” ཞེས་
བཤད་བྱུང་།
ཡིན་ནའང་མོས་རང་གི་ཨ་ཕ་དེ་མ་ཐག་ཁོང་ཁྲོ་ལངས་པ་མཐོང་བས་མྱུར་དུ་ཨ་ཕའི་
ལག་པར་འོ་ཞིག་བྱས་ཤིང་། ཨ་ཕ་གཉིད་རག་བར་དུ་མོ་རང་གིས་ཁོ་ལ་གཞས་གཏོང་འདོད་
ཡོད་ཚུལ་ལབ། དེ་ནས་མོས་སྐད་དམའ་མོས་གཞས་ཤིག་བཏང་བྱུང་ལ། གཞས་ཀྱི་འགྱུར་
ཁུགས་སྙན་མོ་དང་བསྡོངས་ནས་ཁོའི་མཛུབ་མོ་རིམ་གྱིས་བུ་མོའི་ལག་པ་ལས་དལ་གྱིས་
ཐུར་ལ་ལྷུང་ཞིང་། མགོ་བོ་ལྗིད་ཏིག་གེར་བྲང་གཞུང་དུ་བསྣུར་བྱུང་། སྐབས་དེར་ངས་ནི་
མོའི་གླུ་མཚམས་བཅད་དེ། རྒན་པོ་ཁོང་བདེ་བར་གཟིམ་དུ་བཅུག་པ་ཡིན།
ཆུ་ཚོད་ཕྱེད་ཀ་ཙམ་གྱི་རིང་ལ། ང་ཚོ་ཚང་མ་ཙི་གུ་ཁྱུ་ཞིག་དང་འདྲ་བར་ཁ་རོག་
གེར་བསྡད་པ་ཡིན་ལ། མ་གཞི་ངང་ཚུལ་དེ་མུ་མཐུད་དུ་ཡུན་རིང་པོར་གནས་ཀྱང་སྲིད་
མོད། ཡིན་ནའང་ཅོ་སེ་ཧྥུ་ཡིས《དམ་པའི་གསུང་རབ》ཚར་གཅིག་བཀླགས་རྗེས་ཡར་
ལངས་པ་དང་། ཁོས་སྦྱིན་བདག་གཉིད་ལས་བསླངས་ཏེ། དགོང་མོའི་གསོལ་འདེབས་
རྫོགས་པར་བྱས་རྗེས་ཁང་པའི་ནང་དུ་གཟིམ་དུ་འཇུག་རྒྱུ་ཡིན་ཟེར།
ཁོ་སྦྱིན་བདག་གི་ཉེ་སར་བཅར་ཏེ། མིང་ནས་ཡང་ཡང་བོས་ཤིང་བསྒུལ་ནའང་། སྔར་
བཞིན་འགུལ་མེད་དུ་གནས་པས་ཁོས་པྲ་སྒྲོན་ཞིག་བཟུང་ནས་ཞིབ་ལྟ་བྱས།
ཁོས་ལག་གི་པྲ་སྒྲོན་དལ་གྱིས་སར་འཇོག་པའི་གནས་སྐབས་དེར། ངས་དོན་ངན་ཞིག་
བྱུང་ཟིན་པ་གཞི་ནས་ཤེས་ཏེ། ལག་པ་རེ་རེས་བྱིས་པ་གཉིས་ཀའི་ལག་མགོ་ནས་བསྐྱོར་ཏེ་
སྐད་དམའ་མོས། “ཐོག་ཁང་དུ་སོང་ཞིག སྐད་ཅོར་མ་རྒྱག དོ་དགོང་གི་གསོལ་འདེབས་
རང་རང་སར་ཐོན། ཁོང་ལ་ད་དུང་དོན་དག་ཅིག་བསྒྲུབ་རྒྱུ་ཡོད་པ་རེད།” ཅེས་བཤད།
ངས་ཨ་ཕར་མཚན་བདེ་ཞིག་ཞུ་རྒྱུ་ཡིན” ཁཱ་སེ་ཡིས་དེ་ལྟར་བཤད་པ་ན། ང་ཚོས་
འཛིན་དབང་མ་བྱིན་པར་མོ་ནི་སྔར་ནས་ཨ་ཕའི་མགྲིན་པར་འཐམས་སོང་། སྙིང་རྗེ་བའི་
བུ་མོ་དེས་རང་གི་ཨ་རྒན་གཞི་ནས་འདས་ཟིན་པ་རྟོགས་ཏེ། སྐད་ཤུགས་ཆེན་པོས། “ཀྱེ་ཧུ།
ཁོང་གཤེགས་སོང་།ཧེ་ཟི་ཁི་ལེ་ཧྥུ། ཚུར་ཤོག་དང་། ཁོང་གཤེགས་ཚར་འདུག'
ཁོ་གཉིས་ཀྱིས་མཉམ་དུ་ངུ་སྐད་ཆེན་པོ་བརྒྱབ་བྱུང་བས་ངོ་མ་སེམས་ཀྱིས་མི་བཟོད་པ་
ཞིག་རེད། ངས་ཀྱང་བྱིས་པ་གཉིས་དང་མཉམ་དུ་གདུང་ཤུགས་དྲག་པོས་ངུ་སྐད་བརྒྱབ་པ་ན།
ཅོ་སེ་ཧྥུ་ཡིས་ང་ཚོར་སྐྱོན་བརྗོད་དང་བཅས། “ང་ཚོས་དག་ཞིང་དུ་ཕེབས་ཟིན་པའི་སྐྱེས་
ཆེན་ཞིག་ལ་འདི་ལྟར་ངུ་སྐད་ཀྱིས་སྐྱེལ་མ་བྱེད་དགོས་དོན་གང་ཡོད” ཅེས་བཤད་བྱུང་།
ཁོས་ང་ལ་མྱུར་དུ་ཐོག་ལྭ་གྱོན་རྗེས་ཅི་མོའུ་ཏོན་དུ་ལྷ་རྗེ་དང་ཆོས་རྫི་གདན་འདྲེན་
དུ་སོང་ཞེས་མངག་བཅོལ་བྱས་སོང་། ངའི་སེམས་སུ་ད་ནི་ཁོང་གཉིས་བསུས་ཡོང་རུང་
དགོས་པ་ཅི་ཞིག་ཡོད་པ་མ་རྟོགས་མོད། ཡིན་ནའང་གང་ལྟར་ཆར་རླུང་ལ་མ་འཛེམ་པར་ལམ་དུ་ཆས་པ་ཡིན།
དེ་ལྟར་ངས་དགོང་མོ་དེར་ལྷ་རྗེ་སྤྱན་དྲངས་ཏེ་ཕྱིར་ཁྱིམ་དུ་ལོག་པ་ཡིན་ལ། ཆོས་
རྫི་ནི་སང་ཉིན་ཞོགས་པར་ད་གཟོད་སླེབས་ཡོང་ཟེར། ངས་རང་གིས་བསྒྲུབས་པའི་དོན་
རྣམས་ཅོ་སེ་ཧྥུ་ལ་བཤད་རྗེས་བྱིས་པ་ཚོའི་ཁང་པའི་ཕྱོགས་སུ་རྒྱུག་པ་ཡིན། སྒོ་ཕྱེད་ཀ་
ཕྱེ་འདུག་ལ་ནམ་གུང་ཡོལ་ཟིན་ནའང་ཁོ་ཚོ་ད་དུང་གཉིད་མེད་པ་མཐོང་བྱུང་། ཡིན་
ནའང་ད་ལྟ་ཁོ་ཚོ་ཡང་ཅུང་ཙམ་ལྷོད་ལ་བབས་འདུག་པས་ངས་ཆེད་དུ་སེམས་གསོ་
བྱེད་མི་དགོས་པ་འདྲ། སྙིང་རྗེ་བའི་བྱིས་པ་དེ་གཉིས་ཀས་ཕན་ཚུན་ལ་སེམས་གསོ་བྱེད་
ཀྱིན་གདའ། དེ་གཉིས་ཀས་ཕན་ཚུན་ལ་བཤད་པ་དག་ནི་ངའི་སེམས་སུ་དྲན་ཐུབ་པའི་
སེམས་གསོའི་སྐད་ཆ་རྣམས་ལས་ཀྱང་ལྷག་ཅིག་རེད། འཇིག་རྟེན་གནམ་འོག་འདིར་ཡེ་
ཤུའི་ཆོས་རྫི་སུ་ཞིག་གིས་ཀྱང་བྱིས་པ་འདི་གཉིས་ཀའི་ལྷད་མེད་ཡིད་འོང་གི་སྐད་ཆའི་
ཁྲོད་ཀྱི་མཛེས་སྡུག་རྫོགས་ལྡན་གྱི་དག་ཞིང་དེ་འདྲ་ཞིག་བློས་བསླངས་དང་ཞིབ་བརྗོད་
བྱེད་མི་ཤེས་སྙམ་བྱུང་།
དེ་བས་ང་ནི་ཟུར་ཞིག་ཏུ་ཁ་རོག་གེར་བསྡད་དེ་ངུ་ཞོར་ཁོ་གཉིས་ཀའི་ཁ་བརྡར་ཉན་
ནས་བསྡད་པ་ཡིན་ལ། རང་དབང་མེད་པར་ང་ཚོ་ཚང་མ་བདེ་སྐྱིད་ཀྱི་ཞིང་ཁམས་དེར་
བགྲོད་ཐུབ་པའི་སྨོན་ལམ་ཞིག་ཀྱང་བརྒྱབ་པ་ཡིན།

ལེའུ་དྲུག་པ།

ཧིན་དི་ལེ་ཡང་འདས་མཆོད་སྒྲུབ་ཏུ་ཕེབས་བྱུང་། ཡིན་ནའང་དོན་རྐྱེན་ཞིག་གིས་ང་
ཚོ་ཧ་ལས་སུ་བཅུག་ཅིང་། གཡས་གཡོན་གྱི་ཁྱིམ་མཚེས་རྣམས་ལ་ཡང་ལྐོག་ལབ་ཤབ་ཤུབ་
མང་པོ་སྨྲ་རུ་བཅུག་པ་སྟེ། མ་གཞི་ཁོས་ཐེངས་དེར་ལྕམ་མོ་ཞིག་ཀྱང་རང་ཁྱིམ་དུ་ཁྲིད་
ཡོང་བ་དེ་རེད།
བུད་མེད་དེའི་མིང་ལ་ཅི་ཟེར་བ་དང་ཕ་ཡུལ་གང་གི་ཡིན་པའི་སྐོར་སོགས་ང་ཚོར་
ཚིག་གཅིག་ཀྱང་བཤད་མ་མྱོང་། ཡང་ན་མོ་ནི་རྒྱུ་འབྱོར་དང་མྱི་བདག་ཅི་ཡང་མེད་མཁན་
ཞིག་ཡིན་ནམ། དེ་ལྟར་མིན་ན་ཁོས་རང་གི་གཉེན་དོན་དེ་རང་གི་ཨ་ཕར་ཡང་གསང་
དགོས་དོན་ཅི་ཡོད།
ཡིན་ནའང་བུད་མེད་དེ་ནི་རང་ཉིད་ཁོ་ན་བསམས་ནས་ཁྱིམ་མི་རྣམས་སྡུག་༩ལ་
གཏོད་མཁན་ཞིག་མ་ཡིན་ཏེ། གནས་ཡུལ་འདིར་ཐོན་པ་ནས་བཟུང་སྟེ། འདས་མཆོད་
སྒྲུབ་པའི་སྐབས་དང་འདས་པོར་སྐྱེལ་མ་བྱེད་པའི་སྐབས་འབའ་ཞིག་མ་གཏོགས་ཉེ་
འཁོར་གྱི་བྱ་དངོས་གང་ལའང་དགའ་བོ་ཞེ་དྲག་བྱེད་མཁན་ཞིག་རེད།
འདས་མཆོད་སྒྲུབ་པའི་བར་སྐབས་སུ་ངས་ཆེད་དུ་མོའི་བྱ་བྱེད་ལ་དོ་སྣང་བྱས་པ་ན།
མོའི་བློ་རིག་དང་བྱ་བྱེད་དག་རྒྱུན་ལྡན་མིན་པར་མཐོང་བྱུང་། མོ་རང་གི་མལ་ཤག་ཏུ་རྒྱུག་
སོང་བས་ང་ཡང་མོའི་རྗེས་སྙེག་ནས་སོང་བ་ཡིན། མ་གཞི་སྐབས་དེར་ངས་ནི་བྱིས་པ་ཚོར་མྱང་
གོས་བསྐོན་དགོས་ཡོད། མོ་རང་དེ་རུ་ཙོག་སྟེ་འདར་ལྕུག་ལྕུག་བྱེད་པ་དང་། སྤར་ཁ་
དམ་དུ་བསྡམས་ནས་བསྟུད་མར “ད་ལྟ་ཁོ་ཚོ་སོང་ཚར་རམ” ཞེས་ཡང་ཡང་འདྲི་བ་
དང་། དེར་མཐུད་ནས་རྒྱུན་ལྡན་མིན་པའི་རྣམ་འགྱུར་དང་བཅས་ཏེ། མོས་ཁ་དོག་ནག་པོ་
ཞིག་མཐོང་དུས་དངོས་གནས་སེམས་མི་སྐྱིད་པ་དང་། སྙིང་རླུང་སྟོད་ལ་འཚང་ཡོང་ཟེར་
བ་དང་། ཡང་བསྐྱར་གྲང་འདར་ཞིག་དང་མཉམ་དུ་ངུས་སོང་། ངས་མོ་ལ་དེའི་རྒྱུ་མཚན་
ཅི་ཡིན་དྲིས་པ་ན། མོས་ཀྱང་རྒྱུ་མཚན་ཅི་ཡིན་མི་ཤེས་པ་དང་། གང་ལྟར་རང་ཉིད་ནི་
འཆི་བ་ལ་ཧ་ཅང་སྐྲག་པའི་ཚོར་བ་ཞིག་སྐྱེས་ཡོང་ཟེར། སྐབས་དེར་ངའི་སེམས་སུ་མོ་
ཡང་ང་རང་དང་འདྲ་བར་དེ་ལྟར་ལས་སླ་མོས་འཆི་སྲིད་པ་ཞིག་མིན་སྙམ་ཡོད། མོའི་ལུས་
པོ་ཧ་ཅང་རིད་ནའང་ལོ་ན་གཞོན་ཞིང་མཁུར་ཚོས་ལ་དམར་མདངས་ཆགས་ཤིང་། མིག་
འབྲས་གཉིས་ལ་རྡོ་རྗེ་ཕ་ལམ་ཇི་བཞིན་བཀྲག་མདངས་འཚེར་གྱིན་ཡོད།
ཡིན་ནའང་སྐས་ཐོག་ལ་འཛེག་དུས་དབུགས་ཧལ་བཞིན་པ་དེས་མོ་རང་ཉིད་ལའང་
བློ་ཡུལ་ལས་འདས་པའི་དངངས་འཚབ་ཅིག་སྟེར་གྱིན་པ་འདྲ། ལན་རེར་མོས་གློ་ལུ་རྒྱག་
པ་དེ་ཡང་ཚབས་ཆེ་མོད། ངས་ནི་དེས་ཅི་ཞིག་གསལ་འདེབས་བྱེད་ཀྱིན་པ་ཤེས་མ་བྱུང་
ལ། མོར་སྙིང་རྗེ་བའི་བསམ་ཚུལ་ཞིག་ཀྱང་སྐྱེས་མ་བྱུང་། སྐུ་ཞབས་ལོ་ཁི་ཝོ་དི། གལ་ཏེ་
གཞན་གྱིས་ཚུར་འབྲེལ་འདྲིས་ཀྱིས་རེ་བ་མ་བཏོན་ན། སྤྱིར་བཏང་ང་ཚོས་ཕར་སྙིང་ཉེ་ཉེ་
ཡི་རྣམ་འགྱུར་སྟོན་མི་སྲིད་པ་རེད།
ལོ་ངོ་གསུམ་གྱི་རིང་ལ་མ་མཐོང་བས། སྐུ་སྲས་ཨེན་ཧྲབ་ལ་ཡང་འགྱུར་ལྡོག་ཆེན་
པོ་བྱུང་འདུག ཁོའི་ལུས་པོ་ཅུང་རིད་པས་གདོང་ན་དམར་མདངས་མེད་ཅིང་། སྐད་ཆ་
བཤད་སྟངས་དང་གོས་གྱོན་ལུགས་སོགས་ལའང་འགྱུར་བ་བྱུང་ཡོད། ཁོ་ཕྱིར་ལོག་པའི་
ཉིན་དང་པོར་ཅོ་སེ་ཧྥུ་དང་ངེད་གཉིས་ཐབ་ཚང་རྒྱབ་མར་སྤོར་དགོས་པ་དང་། གཞིས་
ཁང་དབུས་མ་དེར་ཁོ་སྡོད་འདོད་ཡོད་ཚུལ་ལབ་བྱུང་། མ་གཞི་ཁོས་ཁང་པ་ལྷག་མ་ཞིག་ལ་
གད་བདར་བྱས་རྗེས། ས་གདན་འདིང་བ་དང་གྱང་ངོས་ལ་མཛེས་སྤྲས་བྱས་ནས། འགྲུལ་
ཁང་ཞིག་ཏུ་བཟོ་རྩིས་ཡོད་མོད། ཡིན་ནའང་ཁོའི་ལྕམ་མོས་གྲལ་དག་པའི་མཐིལ་ཤིང་
དང་། དམར་ལམ་ལམ་བྱེད་པའི་མེ་ཐབ། ཧ་ཡང་གི་སྡེར་མ། ཚོན་ཁྲ་ཅན་གྱི་ཆུ་རྫ། ད་དུང་
ཁྱི་ཁུང་སོགས་ཁོ་ཚོའི་སྡོད་གནས་དེ་རབ་ཏུ་ཡངས་པ་མཐོང་བས། ཧ་ཅང་ཡིད་ཚིམ་པའི་
རྣམ་འགྱུར་སྟོན་པར་བྱེད། དེ་བས་ཁོས་ཀྱང་སྔར་གྱི་སྡོད་ཤག་རྒྱ་བསྐྱེད་འདོད་ཀྱི་འཆར་
གཞི་དེ་རེ་ཞིག་རང་དགར་བསྐྱུར་སོང་།
མོས་གནས་འདིར་བུ་མོ་ཆུང་ཆུང་ཞིག་ངོ་ཤེས་སོང་བ་སྟེ། དེ་ནི་མོ་རང་ལ་དགའ་བ་
སྐྱེད་པའི་དོན་ཞིག་ཏུ་གྱུར་ཡོད། མོས་ནམ་རྒྱུན་ཁཱ་སེ་རེན་དང་ཤབ་ཤུབ་ཀྱིས་ཁ་བརྡ་གང་
བྱུང་བྱེད་པ་དང་། འོ་བྱེད་པ། མོ་དང་མཉམ་དུ་གང་སར་རྒྱུག་པར་མ་ཟད། ལེགས་སྐྱེས་
ཀྱང་མང་པོ་སྟེར་བ་ཡིན།དེ་ནི་ཐོག་མའི་དུས་ཀྱི་བྱ་བ་ཞིག་ཡིན་པ་ལས་རིམ་གྱིས་མོའི་སྤྲོ་
སེམས་ཀྱང་གློ་བུར་ཇེ་ཆུང་དུ་ཕྱིན།
མོའི་གཤིས་ཀ་རིམ་གྱིས་ཇེ་བཙོག་ཏུ་སོང་བ་དང་བསྟུན་ནས་ཧིན་དི་ལེ་ཡང་སྒེར་
གཅོད་བཙན་དབང་ཅན་ཞིག་ཏུ་གྱུར་སོང་། ཁོས་ཧེ་ཟི་ཁི་ལེ་ཧྥུ་ལ་སྡང་སེམས་ཆེན་པོ་
ཞིག་བཅངས་ཡོད་པས། ཧེ་ཟི་ཁི་ལེ་ཧྥུ་ཁོ་ཚོའི་ཉེ་འཁོར་ལས་རྒྱང་དུ་སྐྲོད་པར་བྱེད་ཅིང་།
ཁོ་ལ་ཆོས་རྫི་ཡི་མདུན་ནས་ཆོས་ལ་ཉན་པའི་གོ་སྐབས་མི་སྤྲོད་ལ། ཅིས་ཀྱང་ཞིང་ཁར་
སོང་ནས་ངལ་རྩོལ་བྱེད་དུ་བཅུག་སྟེ། གླ་རྒྱག་མཁན་གྱི་བྱིས་པ་དེ་དག་དང་འདྲ་བར་ལས་
ཀ་ལྕི་མོ་འབའ་ཞིག་སྒྲུབ་ཏུ་འཇུག
ཧེ་ཟི་ཁི་ལེ་ཧྥུ་ཡི་གོ་གནས་དེ་ལྟར་གློ་བུར་ཇེ་དམར་གྱུར་པ་ན། ཐོག་མའི་དུས་སུ་ཁོས་
ཀྱང་བཟོད་བསྲན་བྱེད་མ་ཐུབ། དེ་བས་ཁཱ་སེ་རེན་མོ་རང་གིས་བསླབས་པའི་ཆོས་ཀྱི་ནང་
དོན་དག་ཧེ་ཟི་ཁི་ལེ་ཧྥུར་ཁྲིད་པ་དང་། ད་དུང་ཁོར་ལས་ཀ་ལས་རོགས་དང་རྩེད་མོ་རྩེ་
རོགས་བྱེད་པ་ཡིན། ཚུལ་དེར་བལྟས་ན་བྱིས་པ་འདི་གཉིས་ཀར་ནར་སོན་དུས་དམུ་རྒོད་ལྟ་
བུའི་རང་གཤིས་ཆགས་པའི་ཉེན་ཁའང་ཧ་ཅང་ཆེ། ཁོ་ཚོའི་བྱ་བྱེད་དེ་དག་ལ་སྦྱིན་བདག་
ཆུང་བས་དོ་སྣང་མི་བྱེད་ཅིང་། ཁོ་ཚོས་ཀྱང་སྦྱིན་བདག་ལ་ཁ་ཡ་མི་བྱེད་པར་མ་ཟད། ཐ་ན་
གཟའ་ཉི་མའི་ཆོས་ཚོགས་ལའང་མི་ཞུགས་པས། ད་གཟོད་ཅོ་སེ་ཧྥུ་དང་ཆོས་རྫི་སློབ་དཔོན་
གཉིས་ཀྱིས་ཀྱང་དེ་ལྟར་སྣང་མེད་དུ་འཇོག་མི་རུང་བའི་བསམ་ཚུལ་སྐྱེས་ཏེ། སྦྱིན་བདག་ལ་
ཧེ་ཟི་ཁི་ལེ་ཧྥུར་དབྱུག་ཁྲིམས་གཅོད་དགོས་པ་དང་། ཁཱ་སེ་རེན་ལ་ཉིན་གཅིག་གི་གུང་ཟས་
དང་དགོང་ཟས་གང་རུང་གི་ལྟོ་ཆད་གཅོད་དགོས་པའི་དྲན་སྐུལ་བྱས།
ཡིན་ནའང་ཁོ་གཉིས་ཆེས་སྤྲོ་བ་ནི་ལྷན་གཅིག་ཏུ་འཛོམས་ཏེ། ཉིན་གང་བོར་གནས
ཡུལ་ངེས་མེད་དུ་རྩེད་མོར་གཡེང་རྒྱུ་དེ་ཡིན་པས། མཇུག་འབྲས་སུ་རྡུང་རྡེག་དྲག་པོ་
གཟེད་དགོས་པ་དེ་ཡང་དགོད་བྲོ་བའི་བྱ་བ་འབའ་ཞིག་ཏུ་བརྩི་བཞིན་ཡོད། ཆོས་རྫི་སློབ་
དཔོན་གྱིས་ཆེད་དུ་ཁཱ་སེ་རེན་ལ《དམ་པའི་གསུང་རབ》ཀྱི་དུམ་ཚན་དུ་མ་བློར་འཛིན་དུ་
འཇུག་པ་དང་། ཅོ་སེ་ཧྥུ་ཡིས་ཤེད་ཤུགས་གང་ཡོད་བཀོལ་ནས། ཧེ་ཟི་ཁི་ལེ་ཧྥུ་ལ་རང་ཉིད་
ཀྱི་དཔུང་བ་ན་རག་བར་དུ་རྡུང་ཅི་ཐུབ་བྱས་ཀྱང་། ཁོ་གཉིས་ལྷན་དུ་འཛོམས་པའི་ཚེ་ན།
དེ་མ་ཐག་ཡོད་ཚད་གཏིང་ནས་བརྗེད་འགྲོ་སྟེ། ཁོ་ཚོས་མ་རབས་པྲ་ཚགས་ཀྱི་འཆར་གཞི་
གང་ཞིག་ཡིད་ལ་དྲན་མ་ཐག་སྡུག་བསྔལ་ཡོད་ཚད་སྐད་ཅིག་ཉིད་ལ་བརྗེད་འགྲོ། བྱིས་པ་
གཉིས་ཀའི་རྒྱུ་ཡན་གྱི་བསམ་སྤྱོད་དེ་ཉིན་རེ་བཞིན་ཇེ་བཙོག་ཏུ་འགྲོ་བཞིན་ཡོད་ནའང་།
ངས་ནི་རང་གིས་ཁོ་གཉིས་ལ་བཅངས་པའི་བརྩེ་བ་ཆུང་ཆུང་དེར་ཡང་ཕོག་ཐུག་རེ་བཟོ་
སྲིད་སྙམ་ནས། ཁྱིམ་མིའི་བརྩེ་བ་དང་བྲལ་བའི་བྱིས་པ་དེ་གཉིས་ལ་ཁ་ཏ་སློབ་གསོ་ཚིག་
གཅིག་ཀྱང་བཤད་མ་ཐུབ་པར། ཐེངས་དུ་མར་རང་ཉིད་གཅིག་པུས་ལྐོག་ནས་མིག་ཆུ་རེ་
འདོན་པ་ལས་ཐབས་གཞན་མ་བྱུང༌།
ཐེངས་ཤིག་གི་གཟའ་ཉི་མའི་དགོང་མོར། འུར་ཞིག་བརྒྱབ་པ་དེར་ཁ་གཡར་ནས། ཁོ་
ཚོས་དེ་མ་ཐག་བྱིས་པ་དེ་གཉིས་རང་ཁྱིམ་ནས་ཕྱིར་བསྐྲད་པ་རེད། དགུང་ཟས་བཟའ་རན་
ལ་ཐོན་སྐབས་ང་རང་ཁོ་གཉིས་འབོད་དུ་ཕྱིན་པ་ན། ཇི་ལྟར་བཙལ་ཡང་རྙེད་རྒྱུ་མ་བྱུང་།
ངས་གཞིས་ཀའི་སྟེང་འོག་དང་ར་སྐོར་ཕྱི་ནང་། ཐ་ན་རྟ་ཁང་སོགས་སུའང་ཞིབ་ཏུ་
བཙལ་ཡང་གྲིབ་མ་ཙམ་ཡང་མ་མཐོང་། དེ་བས་ཧིན་དི་ལེ་ཁོང་ཁྲོ་དྲག་ཏུ་ལངས་ནས་ང་
ཚོར་བཀའ་ཕབ་སྟེ། མཚན་གང་བོར་སུས་ཀྱང་སྒོ་འབྱེད་མི་ཆོག་པའི་ཐ་ཚིག་བསྒྲགས།
ཁྱིམ་མི་ཚང་མ་རང་རང་སར་ཉལ་དུ་བུད་སོང་། ཡིན་ནའང་བདག་གི་སེམས་སུ་
བྲེལ་འཚུབ་ལངས་ཏེ། ཇི་ལྟར་བྱས་ཀྱང་གཉིད་མི་ཁུག་པར་གྱུར། དེ་བས་སྒེའུ་ཁུང་ཕྱེ་
སྟེ་མགོ་བོ་ཕྱིར་བསྲིངས་ནས་ཕྱི་རོལ་གྱི་གྲག་འགུལ་ལ་གཟབ་ནན་གྱིས་ཉན་པ་ཡིན། ཕྱི་
རོལ་ན་ཆར་བ་འབབ་བཞིན་འདུག ངའི་སེམས་སུ་གལ་ཏེ་ཁོ་གཉིས་ཕྱིར་ལོག་ཚེ། སྦྱིན་
བདག་གིས་བཀའ་ཚིག་བསྒྲགས་ཡོད་ནའང་། ཅིས་ཀྱང་ཁོ་གཉིས་ཁྱིམ་ནང་ལ་ཡོང་དུ་
འཇུག་དགོས་སྙམ་བྱུང་།
ཡུད་ཙམ་འགོར་བ་ན། ལམ་ཆེན་དུ་གོམ་སྒྲ་ཞིག་གྲགས་པ་དང་མཉམ་དུ་ལྒང་ཞུའི་
གློག་འོད་ཅིག་ཀྱང་ར་སྐོར་དུ་འཕྲོས་ཡོང་བ་མཐོང་བས། ངས་ནི་སྐུ་ཞབས་ཨེན་ཧྲབ་
གཉིད་ལས་དཀྲོགས་པར་དོགས་ནས། དེ་མ་ཐག་སྟོད་ལྷེ་ཞིག་ཡོད་པ་མགོར་བཀབ་ནས་
སྒོ་ཁར་སོང་བ་ཡིན། འོན་ཀྱང་བསམ་ཡུལ་ལས་འདས་པ་ཞིག་ལ། ཧེ་ཟི་ཁི་ལེ་ཧྥུ་ཁོ་ན་མ་
གཏོགས་མཐོང་རྒྱུ་མི་འདུག་པས་ང་ནི་ངོ་མ་སྐྲག་ཐག་ཆོད་སོང་།
“སྲས་མོ་ཁཱ་སེ་རེན་གང་ལ་བུད་སོང་།དོན་དག་ཅིག་བྱུང་བ་མིན་ནམ།” ངས་བྲེལ་
འཚུབ་ཀྱིས་དེ་ལྟར་དྲིས་པ་ན།
“མོ་འཇོལ་མོ་གཞིས་ཀ་ན་ཡོད། སྤྱིར་ང་ཡང་དེར་འདུག་རྩིས་ཡོད་མོད། འོན་ཀྱང་
མི་གུས་མེད་དེ་དག་གིས་ང་སྡོད་དུ་མ་བཅུག” ཁོས་དེ་ལྟར་ལན་བཏབ་བྱུང་།
“ཡག་པོ་འདུག ཁྱོད་ཀྱིས་ཁ་རྡུང་དྲག་པོ་ཞིག་མ་མྱངས་པར་སྡོད་མ་ཐུབ་པ་རེད།
ཁྱོད་ཚེ་ཅིའི་ཕྱིར་འཇོལ་མོ་གཞིས་ཀར་ཕྱིན་པ་ཡིན། ཡང་སྙིང་དོན་དག་ཅི་བྱུང་བ་
རེད།” ངས་དེ་ལྟར་དྲིས་པ་ན།
ཁོས་ང་ལ “ཁྱོད་ཀྱིས་བདག་གི་ལྭ་བ་རློན་པ་འདི་ཕུད་རོགས་བྱོས་དང་། ངས་ཁྱོད་
ལ་དོན་དག་ཆ་ཚང་བཤད་ཆོག” ཅེས་ལན་བཏབ་བྱུང་།
“ང་དང་ཁཱ་སེ་རེན་གཉིས་ཁྲུས་ཁང་ལས་ཕྱིར་བྲོས་ཏེ། དགའ་དགའ་སྤྲོ་སྤྲོའི་ངང་ཕྱི་
རོལ་ཏུ་འཁྱམ་གཡེང་ཞིག་བྱ་བསམ་པ་ཡིན་མོད། འཇོལ་མོ་གཞིས་ཀའི་གློག་འོད་མཐོང་
བས། ངེད་གཉིས་ཀྱི་སེམས་སུ་སྐུ་ཞབས་ལིན་ཏོན་ཚང་གིས་གཟའ་ཉི་མའི་མཚན་མོ་ཇི་
ལྟར་སྐྱེལ་བཞིན་པ་དང་། ཁོང་ཚང་གི་བྱིས་པ་རྣམས་ཀྱང་ཁང་པའི་གྲུ་ཟུར་དུ་འདར་སིག་
སིག་བྱེད་པ་དང་། ཨ་ཕ་དང་ཨ་མས་ཟ་ཞོར་འཐུང་ཞོར། གླུ་གཏོང་ཞོར་དང་གད་མོ་དགོད་
ཞོར་མེ་ཐབ་འགྲམ་དུ་མེར་བསྲོས་ནས་མིག་འབྲས་གཉིས་ཀྱང་འབར་ལ་ཁད་དུ་བསྡད་
ཡོད་དམ་སྙམ་སྟེ་བལྟ་རུ་འགྲོ་འདོད་སྐྱེས་པ་ཡིན། ཁྱོད་ཀྱིས་དེ་ལྟར་བསམ་བྱུང་ངམ། ཡང་
ན་གསུང་རབ་ཀློག་བཞིན་གནས་ལུགས་འཆད་པ་དང་། ཁོང་ཚང་གི་གཞིས་གཡོག་སྐྱེས་
པ་རྣམས་ལ་གསུང་རབ་ཀྱི་དགོངས་དོན་རྒྱུགས་ལེན་པ་དང་། གལ་ཏེ་ལན་བཏབ་པ་
ནོར་ཚེ《དམ་པའི་གསུང་རབ》ལས་ཚན་པ་ཆེས་རིང་བའི་མིང་ཡིག་དག་བློར་འཛིན་དུ་
འཇུག་པ་ཡིན་ནམ་སྙམ་སོང་།”
“དེ་ལྟར་ཡིན་སྲིད་རྒྱུ་མ་རེད། ཁོ་ཚོ་ཚང་མ་བྱིས་པ་ཡ་རབས་ཏག་ཏག་རེད། ཁྱོད་ལྟར་
མ་རབས་པྲ་ཚགས་བྱས་ཏེ་ཆད་པ་མྱོང་མཁན་ཞིག་ག་ལ་ཡིན།” ངས་དེ་ལྟར་བཤད་པ་ན།
ཁོས “ཉོག་གཏམ། ཁྱོད་ཀྱིས་བདག་ལ་བསླབ་བྱ་གཏོང་ཁུལ་མ་བྱེད། ངེད་གཉིས་རི་
ཁྱིམ་གྱི་མཐོ་ས་ནས་དབུགས་ཐེངས་གཅིག་གིས་བརྒྱུགས་ཏེ། ཁོ་ཚང་གི་ལྡུམ་རར་སླེབས་
པར་བྱས་པ་ཡིན་ལ། འགྲན་སྡུར་དེའི་ཁྲོད་དུ་ཁཱ་སེ་རེན་རྐང་རྗེན་ཡིན་པས། ད་གཟོད་མོས་
ཕམ་ཁ་ཉོས་པ་རེད། སང་ཉིན་ཁྱོད་སོང་ནས་ན་འདམ་ཁྲོད་དུ་མོའི་ལྷམ་འཚོལ་དགོས་
རྒྱུ་རེད། ངེད་གཉིས་འགྱེལ་ལ་ཁད་ཡོད་པའི་སྒོ་ར་དེའི་མཚམས་ནས་ནང་དུ་འཛུལ་བ་དང་། 
ལྡུམ་ར་བརྒྱུད་ནས་ལམ་ཕྲན་ཞིག་རྙེད་མཐར་གཞིས་ཀའི་མདུན་ཐད་དུ་སླེབས་
བྱུང་། འགྲུལ་ཁང་གི་སྒེའུ་ཁུང་འགྲམ་གྱི་རྡོ་ཡིས་བཟོས་པའི་མེ་ཏོག་གི་རྫ་སྣོད་ཅིག་ཡོད་
པ་དེའི་སྟེང་དུ་འགྲེངས་པ་ན། གློག་འོད་ནི་ཐད་ཀར་ང་ཚོའི་ཕྱོགས་སུ་འཕྲོས་འོང་། ཁོ་
ཚོས་སྒེའུ་ཁུང་བརྒྱབ་མེད་ལ་དྲ་ཡོལ་ཡང་ཕྱེད་ཙམ་ཕྱེ་འདུག ངེད་གཉིས་མེ་ཏོག་གི་རྫ་
སྣོད་སྟེང་འགྲེངས་ནས། ལག་པས་སྒེའུ་ཁུང་གི་སྟེགས་བུར་འཐམས་ཏེ་བལྟས་པ་ན་ཁང་
པའི་ནང་ཧྲིལ་བོ་གསལ་ལེར་མཐོང་ཐུབ་སྟེ། ཇི་འདྲའི་མཛེས་སྡུག་ཁྱད་འཕགས་ཀྱི་ཁང་
པ་ཞིག་རེད་ཨང་། དམར་ལམ་མེར་ཡོད་པའི་ས་གདན་དང་། རྐུབ་སྟེགས་དང་མདུན་
ཅོག་སྟེང་བཀབ་པའི་དམར་མདོག་གི་འགེབ་རས། དཀར་མདངས་བཀྲ་བའི་གནམ་རྒྱན་
གསེར་མདོག་གི་མཐའ་ཤན་ཅན། ད་དུང་ཤེལ་གྱི་གློག་ཏོག་སིལ་བུར་བཀྲམས་པ་ནི་ཆར་
ཐིགས་འཐོར་བ་བཞིན་ཁང་པའི་དཀྱིལ་དབུས་སུ་དངུལ་གྱི་རྒྱུད་སྐུད་ལ་དྲངས་ཏེ་ཐུར་དུ་
དཔྱངས་ཡོད་ཅིང་། དེ་ལས་པྲ་སྒྲོན་ཆུང་ཆུང་རེ་རེས་ཞི་འཇམ་གྱི་འོད་སྣང་སྤྲོ་བཞིན་གདའ།
སྐུ་ཞབས་ལིན་ཏོན་རྒན་རྒོན་གཉིས་དེ་རུ་བསྡད་མེད་པས་ཁང་ཁྱིམ་ཧྲིལ་བོ་ཨེ་དི་ཀ་
དང་ཁོའི་སྲིང་མོ་གཉིས་ཀར་དབང་འདུག ཁོ་ཚོར་སྤྲོ་སྣང་མེད་པ་ག་ལ་སྲིད། ངའི་སེམས་
སུ་དངོས་གནས་དག་ཞིང་དང་ཁྱད་པར་མེད་འདྲར་མཐོང་། རེད་ཡ། ད་ལྟ་ཁྱོད་ཀྱིས་
གཅེས་ཕྲུག་དེ་ཚོས་ཅི་ཞིག་བྱེད་བཞིན་པར་ཚོད་དཔག་ཅིག་བྱོས་དང་། ཨེ་ས་བྷེ་ལ་ནི་ལོ་
བཅུ་གཅིག་ཙམ་ཡིན་ལ་ཁཱ་སེ་རེན་ལས་ལོ་གཅིག་གིས་ཆུང་ངེས། མོ་འགྲུལ་ཁང་གི་ཕར
སྣེ་རུ་ཉལ་ཏེ་སྐད་ཅོར་རྒྱག་པ་ནི། མོ་མ་སྒྱུ་འཕྲུལ་མཁན་མང་པོ་མཉམ་དུ་རུབ་ནས་མེ་
ལྕེས་དམར་པོར་བསྒྱུར་པའི་ཁབ་འབིགས་སོགས་བཟུང་སྟེ། མོ་རང་ལ་ཡང་ཡང་གཙགས་
ཀྱིན་ལོས་ཡོད་སྙམ་པའི་སྣང་བ་ཞིག་སྟེར། ཨེ་དི་ཀ་ནི་ཐབ་འགྲམ་དུ་ཤུབ་བུར་ངུ་བཞིན་
ཡོད་ཅིང་། མདུན་ཅོག་ཐོག་ཏུ་ཁྱི་གུ་ཞིག་ཙོག་འདུག་པ་དེས་སྡེར་འདྲད་རྒྱག་ཞོར་ཟུག་
སྐད་འབྱིན་པ་དང་། ཁོ་གཉིས་ཀྱིས་རང་རང་སར་སྡུག་ཡུས་འདོན་བཞིན་ཡོད་པས། མ་
གཞི་ཁྱི་གུ་དེས་ཁོ་གཉིས་ཁ་ཁར་བཏང་བ་ད་གཟོད་རྟོགས་བྱུང་། གླེན་པ་དེ་གཉིས་ལ་ལྟོས་
དང་། དེ་ནི་ཁོ་ཚོའི་སྤྲོ་སྐྱིད་དུ་བརྩིས་འདུག དོན་ངོ་མར་ཁྱི་གུ་དེ་སུས་པང་དགོས་མིན་
བརྩད་དེ་མཐར་ཁོ་གཉིས་ཀས་ངུ་སྐད་ཤོར་དགོས་པའི་ཚད་ལ་སླེབས་པ་དང་། འཕྲོག་རྩོད་
གང་མང་བྱས་མཐར་ཁྱི་གུ་དེ་སུ་ལའང་མི་དགོས་པར་གྱུར་པ་ཞིག་རེད། “ང་ཚོ་དེ་མ་ཐག་
གད་མོ་ཤོར་སོང་། ཇི་འདྲའི་བྱིས་པ་བསམ་མེད་གཉིས་རེད་ཨང་། ཁྱོད་ཀྱིས་ནམ་ཞིག་
ལ་ངས་ཁཱ་སེ་རེན་དགའ་བའི་དངོས་པོ་ཞིག་མོའི་ལག་ནས་འཕྲོག་པ་དང་། ཡང་ན་ངེད་
གཉིས་ས་རུ་འགྲེ་ལྡོག་བྱེད་ཞོར་ངུ་སྐད་རྒྱག་པ་དང་། ཁང་ཆེན་གྱི་སྣེ་གཉིས་སུ་བསྡད་དེ་
ཕན་ཚུན་སྡུག་ཡུས་འདོན་པ་མཐོང་མྱོང་ངམ།གལ་ཏེ་ང་ལ་མི་ཚེ་ཐེངས་མ་སྟོང་ཕྲག་རོལ་
བའི་གོ་སྐབས་ཐོབ་པའི་དབང་དུ་བཏང་རུང་། ཨེ་དི་ཀ་ལིན་ཏོན་གྱིས་འཇོལ་མོ་གཞིས་
ཀར་སྒྲུབ་ཀྱིན་པའི་བྱ་སྤྱོད་དེ་འདྲ་སྟོན་མི་སྲིད་ལ། ཐ་ན་ཅོ་སེ་ཧྥུ་ཐོག་ཁང་གི་ཀླད་ནས་
མར་འགྲིལ་བའམ། ཧིན་དི་ལེ་ཡི་ཁྲག་དམར་གྱིས་སྒོའི་ཕྱི་ནང་ཡོངས་སུ་བརླན་ཆོག་པའི་
བསྐལ་བ་ཐོབ་པ་ཡིན་ནའང་། ངས་གཏན་ནས་དེ་འདྲའི་ལས་ཀ་བསྒྲུབ་མི་སྲིད།”
“ཁ་རོག ཁ་རོག” ངས་ཁོའི་ཚིག་མཚམས་བཅད་དེ། “ཧེ་ཟི་ཁི་ལེ་ཧྥུ། ཡིན་ནའང་
ཁྱོད་ཀྱིས་ད་དུང་ཁཱ་སེ་རེན་གང་དུ་ཡོད་པའི་གནས་ཚུལ་ང་ལ་བཤད་མེད།” ཅེས་དྲིས་པ་ན།
“འོ། རེད། ང་ཚོར་དགོད་ཁ་ཤོར་ནས་གད་མོ་བགད་པ་ན། ལིན་ཏོན་མིང་སྲིང་
གཉིས་ཀས་ཕྱི་རོལ་གྱི་དགོད་སྒྲ་ཐོས་པས། དེ་མ་ཐག་མ་གྲོས་གཅིག་མཐུན་གྱིས་མདའ་
འཕངས་པ་ལྟར་སྒོ་འགྲམ་དུ་ཐོན་པ་དང་། ཐོག་མར་གྲག་འགུལ་ཅི་ཡང་མེད་ནའང་།
ཡུད་ཙམ་གྱིས། ཨ་མ། ཨ་མ། ཨ་ཕ། ཨ་ཕ། མྱུར་དུ་ཤོག་དང་ཞེས་སྐད་ཅོར་བརྒྱབ་བྱུང་
བས། ངེད་གཉིས་ཀྱིས་བསམ་གཟས་ནས་སྒྲ་སྣ་ཚོགས་ཤིག་གྲག་ཏུ་བཅུག་སྟེ་ཁོ་ཚོར་སྐྲག་
བསླངས་པ་དང་། སྒོ་འགྲམ་དུ་མི་ཞིག་འདུག་པ་མཐོང་ནས་ལག་པ་ཕྱིར་བསྐུམས་ཏེ་འབྲོ་
རྩིས་བྱས་པ་ཡིན། ངས་ཁཱ་སེ་རེན་གྱི་ལག་པ་ནས་འཐེན་ཏེ་འབྲོ་བར་སྐུལ་བ་ན། སྟབས་མ་
ལེགས་པར་གློ་བུར་དུ་མོ་རང་ས་རུ་འགྱེལ་སོང་།
‘ཕྲོས། ཧེ་ཟི་ཁི་ལེ་ཧྥུ། མྱུར་དུ་ཕྲོས།’ མོས་སྐད་དམའ་མོས། ‘ཁོ་ཚོས་ཁྱི་བཏང་
ནས་ང་རང་བཟུང་འདུག” ཟེར།
དུད་འགྲོ་དེས་སྔར་ནས་མོའི་སྒྱིད་པ་ནས་བཟུང་ཚར་འདུག ནེ་ལི་དེན་ལགས། ངས་
ཁྱི་རྒན་དེའི་དབུགས་ཧལ་བའི་སྒྲ་ཐོས་བྱུང་། མོར་བཟོད་གླགས་མེད་པའི་ན་ཟུག་སྐྱེས་
ནའང་སྐད་ཅོར་གཏན་ནས་བརྒྱབ་མ་བྱུང་། ཡིན་ནའང་ངས་ནི་རང་དབང་མེད་པར་
ཤུགས་ཀྱིས་སྐད་བརྒྱབ་པ་དང་། ཁ་ནས་གང་བྱུང་དུ་སྡིགས་དམོད་བྱས་པ་ནི་ཡེ་ཤུའི་ཆོས་
ལུགས་ཀྱི་རྒྱལ་ཁམས་ན་ཡོད་པའི་གདོན་འདྲེ་དེ་ཡང་ཕམ་པར་རྒྱག་པའི་ཚད་དུ་སླེབས་
པར་བྱས། དེ་ནས་རྡོ་ལེབ་ཅིག་བཟུང་ནས་ཁྱི་རྒན་དེའི་ཁ་ནང་དུ་བརྫངས་པ་དང་། ནུས་
ཤུགས་ཡོད་རྒུ་བཏོན་ནས་མགྲིན་པའི་ཕུགས་སུ་རྫོང་ཅི་ཐུབ་བྱས། མཇུག་མཐར་གཡོག་པོ་
ཞིག་གིས་ལྒང་བཞུ་ཐོགས་ནས་ཚུར་ཡོང་ཞོར་དུ།
‘མ་གཏོང་། གཏན་ནས་གཏོང་མི་རུང་།” ཞེས་སྐད་ཅོར་རྒྱག
ཡིན་ནའང་ཁྱིས་བཟུང་བ་ནི་མི་ཞིག་ཡིན་པ་མཐོང་བས། ཁོའི་སྐད་གདངས་ཀྱང་
རིམ་གྱིས་འགྱུར་ནས་གཏོང་དུ་བཅུག་པ་ན། ཁྱི་རྒན་གྱི་ཕྱི་རུ་བསྣར་བའི་ལྕེ་ངོས་ཁྲག་གིས་
སྦགས་ཤིང་། ཐུར་དུ་དཔྱངས་པའི་མ་མཆུ་ལས་ཁྲག་ཐིགས་དང་ཝུ་བ་མཉམ་དུ་འཛག་
གིན་གདའ། མི་དེས་ཁཱ་སེ་རེན་པང་དུ་བསྡམས་བྱུང་། ཡིན་ནའང་མོ་སྔར་ནས་དྲན་པ་
འཐོར་འདུག ངས་བསམས་ན་མོས་ན་ཟུག་བསྲན་མ་ཐུབ་པར་དྲན་མེད་དུ་བརྒྱལ་བ་ལས།
སྐྲག་ཐག་ཆོད་ནས་དྲན་པ་ཤོར་བ་གཏན་ནས་ཡིན་མི་སྲིད། མི་དེས་མོ་རང་པང་ནས་ཁང་
པའི་ཕྱོགས་སུ་བསྐྱོད་པ་ན། ངས་ཀྱང་ལྐོག་ནས་སྡིག་དམོད་བྱེད་ཀྱིན་ཁོའི་རྗེས་འབྲངས་
ནས་ཕྱིན་པ་ཡིན།
ལའོ་པོ་ཐེ། བྱ་རིགས་ཅི་ཞིག་བཟུང་འདུག་ལིན་ཏོན་གྱིས་སྒོ་འགྲམ་ནས་སྐད་
ཤུགས་ཆེན་པོས་དེ་ལྟར་དྲིས་བྱུང་།
‘སྐུ་ཞབས་ལགས། ཤ་ཁྱིས་བུ་མོ་ཞིག་བཟུང་འདུག ད་དུང་བུ་ཆུང་ཞིག་ཀྱང་
འདུག’ ཁོས་དེ་ལྟར་ལན་འདེབས་ཞོར་དུ་ངའི་དཔུང་བ་ནས་བཟུང་བྱུང་བ་དང་། དེར་
མཐུད་ནས ‘འདི་གསང་མྱུལ་བ་ཞིག་ཡིན་པ་འདྲ་སྟེ། ཇག་རྐུན་གྱིས་ང་ཚོ་གཉིད་དུ་ཡུར་
བའི་གོ་སྐབས་དང་བསྟུན་ནས། བྱིས་པ་འདི་གཉིས་མངགས་ཏེ་སྒེའུ་ཁུང་ལས་ནང་ལ་
འཛུལ་ནས་སྒོ་ཕྱེ་རུ་བཅུག་རྗེས་ང་ཚོའི་སྲོག་ལེན་པར་སྟབས་བདེ་བསྐྲུན་འདོད་པ་རེད།
གདོན་ཕྲུག ཁྱི་ཁ་ཟུམས། ཁྱོད་ཀྱི་ཁ་ན་ཚིག་ངན་མ་གཏོགས་ཅི་ཡང་མི་འདུག ཁྱོད་འདི།
འགག་གསོད་ཡོ་བྱད་ཁྱེར་ཤོག
སྐུ་ཞབས་ལིན་ཏོན་ལགས། མེ་མདའ་ཕྱིར་བསྡུ་མི་རུང་།”
‘བསྡུ་ག་ལ་སྲིད།ལའོ་པའོ་ཐི།’
མི་རྒན་ངན་པ་དེས་བཤད་རྒྱུར། ‘ཇག་རྐུན་འདི་ཚོས་ཁ་སང་ནི་ངས་གླ་དངུལ་
བསྡུ་ལེན་བྱས་པའི་ཉིན་མོ་ཡིན་པ་ཤེས་འདུག་པས། ཆེད་དུ་འཕྲོག་བཅོམ་བྱེད་དུ་ཡོང་བ་
རེད། ནང་དུ་ཁྲིད་ཤོག་དང་། ངས་ཁོ་ཚོར་སྣེ་ལེན་ལེགས་པོ་ཞིག་བྱེད། ཅང་ཨུན། ལྕགས་
སྒྲོག་ཆོངས་ཤིག ཤ་ཁྱིར་ཆུ་བླུད་དང་། བདག་གི་གཞིས་ཀར་འདི་ལྟར་འཛུལ་ཕོད་པ་ཧམ་
ཤེད་ཚ་བ་ལ། འདི་ཚོར་དངོས་གནས་སྙིང་སྟོབས་ཆེ་འདུག ཝེ། མན་ལི། སྐྲག་མི་དགོས།
བྱིས་པ་ཞིག་རེད། གདོང་ལ་སྡུག་མདོག་ཤར་བའི་ཇག་རྐུན་ཆུང་ཆུང་འདིའི་སྤྱོད་ལམ་གྱི་
ངོས་ནས་ཅི་ཡང་མཐོང་མ་བྱུང་ནའང་། ཐོག་མར་ཁོ་བགགས་ནས་གསད་པར་བྱ།’ ཞེས་
བཤད་བྱུང་།
ཁོས་ང་རང་ཁྲིད་དེ་སྒྲོན་མེའི་ཉེ་སར་བཏུད་པ་ན། ལིན་ཏོན་ལྕམ་མོས་མིག་ཤེལ་
གདོང་པའི་སྟེང་ནས་མར་ཕབ་ཅིང་། ལག་ཟུང་གནམ་ལ་འཕྱར་ནས་ཧ་ལས་པའི་ཉམས་
ཤིག་བསྟན་ཞིང་། བྱིས་པ་སྡར་མ་དེ་གཉིས་ཀྱང་རིམ་གྱིས་ནུར་ནས་མོའི་གམ་དུ་བཏུད་བྱུང་། 
ཨེ་ས་བྷེ་ལ་ཡི་སྡིག་དམོད་དང་བཅས། ‘ཇི་འདྲའི་འཇིགས་སུ་རུང་བ་ཞིག་རེད་
ཨང་། མྱུར་དུ་ས་དོང་ནང་དུ་འཕེན་རོགས། ཨ་ཕ་ལགས། འདི་ཕལ་ཆེར་ལྷ་བའི་བུ་སྟེ།
བདག་གི་སྙིང་རྗེ་བའི་རི་བྱ་བརྐུ་མཁན་གྱི་ལྷ་བ་དེའི་བུ་ཡིན་པ་འདྲ། ཨེ་རེད། ཨེ་དི་ཀ
ཞེས་དེ་ལྟར་དྲིས་བྱུང་།
ཁོ་ཚོས་དེ་ལྟར་ངའི་སྐོར་ལ་ཚོད་བགམ་བྱེད་སྐབས། ཁཱ་སེ་རེན་བརྒྱལ་བ་ལས་སངས་
ཤིང་། མོས་མཇུག་མཐའི་སྐད་ཆ་དེ་ཐོས་པས་གད་མོ་བགད་བྱུང་། ཨེ་དི་ཀ་ཧད་དེ་ལུས་པ་
དང་ཧ་ལས་པའི་མིག་གིས་ཅེར་འདུག ཡུད་ཙམ་གྱིས་མོ་རང་ངོ་ཤེས་བྱུང་། ཁྱོད་ཀྱིས་ཤེས་
གསལ་ལྟར། ཁོ་ཚོས་ལྷ་ཁང་དུ་ང་ཚོ་མཐོང་མྱོང་ཡོད། ཡིན་ནའང་སྤྱིར་བཏང་ཕན་ཚུན་
མཐོང་བའི་གོ་སྐབས་ཧ་ཅང་ཉུང་བ་རེད།
‘འདི་སྲས་མོ་ཨེན་ཧྲབ་རེད་ཡ།’ ཁོས་རང་གི་ཨ་མར་དེ་ལྟར་ཤབ་ཤུབ་ཀྱིས་བཤད་
པ་དང་། ‘ཤ་ཁྱིས་མོར་རྨུགས་ཏེ། རྐང་པར་ཁྲག་བཞུར་གྱིན་འདུག”
‘སྲས་མོ་ཨེན་ཧྲབ་ག་ལ་ཡིན། ཁྱོད་ཀྱིས་ཉོག་བཤད་མ་རྒྱག’ རྒན་མོས་དེ་ལྟར་
སྐད་ཅོར་རྒྱག་བཞིན ‘སྲས་མོ་ཨེན་ཧྲབ་འདི་ལྟར་འཁྱམ་པོ་ཞིག་དང་མཉམ་དུ་གང་སར་
རྒྱུག་ག་ལ་སྲིད། ཡིན་ནའང་། བྱིས་པ་འདིས་མྱ་ངན་གྱི་གོས་གྱོན་པའི་ཚུལ་ལ་བལྟས་ན་
བདེན་ཡང་སྲིད། གང་ལྟར་མོ་རང་ཚེ་གང་བོར་དབང་པོ་སྐྱོན་ཅན་ཞིག་ཏུ་འགྱུར་བའི་
ཉེན་ཁ་ཡོད།’ ཅེས་བཤད་བྱུང་།
‘མོའི་མིང་པོས་འདི་ལྟར་སྣང་མེད་དུ་འཇོག་དོན་ཅི་ཡིན་ནམ།
སྐུ་ཞབས་ལིན་ཏོན་གྱིས་དེ་ལྟར་འཁང་ར་དང་བཅས་ཚིག་སྣེ་ཁཱ་སེ་རེན་གྱི་སྟེང་དུ་
བསྐོར་བྱུང་། ‘ངས་ཆོས་རྫི་སློབ་དཔོན་གྱི་ངག་ནས་ཐོས་པ་ལྟར་ན། སྲས་མོ་ཨེན་ཧྲབ་
ཀྱིས་ཁྲིམས་མེད་ལུགས་མེད་བྱེད་དོན་མདོར་དེད་ན་འཁྱམ་ཕྲུག་འདི་དང་འབྲེལ་བ་ཡོད་
ཟེར། དོན་དངོས་སུ་འཁྱམ་ཕྲུག་འདི་སུ་ཞིག་ཡིན་ནམ། མོས་འདི་ལྟ་བུའི་རྩེད་གྲོགས་ཤིག་
གང་ནས་བཙལ་ཡོང་བ་ཡིན་ནམ། ཧུ་ཧུ། ངས་ཤེས་བྱུང་། མ་གཞི་ཁོ་ནི་ངེད་ཚང་གི་ཁྱིམ་
མཚེས་རྙིང་པས་ལི་ཝེར་ཕོལ་ནས་རྙེད་ཡོང་བའི་བྱིས་པ་བདག་མེད་དེ་རེད། ཧིན་རྡི་ཤར་
མའམ། ཨ་མེ་རི་ཁ། ཡང་ན་སི་ཕེན་སོགས་ཡུལ་གང་གི་ཡིན་མིན་ཡང་མི་ཤེས་པའི་བྱིས་
པ་ཐང་རྙེད་དེ་རེད་འདུག གང་ལྟར་ཡང་བྱིས་པ་ཐ་ཤལ་ཞིག་རེད།’ ཅེས་བཤད་པ་ན།
རྒན་མོ་དེས་མ་རངས་པའི་ཉམས་ཀྱིས ‘གནས་ཚུལ་གསལ་བོ་མ་ཤེས་པར་གང་འདོད་
དུ་མ་བཤད། གལ་ཏེ་ངེད་ཚང་གི་བྱིས་པ་གཉིས་ཀྱིས་གནས་ཚུལ་འདི་ཤེས་ཚེ། སྐྲག་ཐག་
ཆོད་འགྲོ་བ་ཤ་སྟག་རེད།' ཟེར།
ངས་ཁ་ནས་གང་བྱུང་དུ་སྡིགས་དམོད་བྱས་པ་ན། ཁོ་ཚོས་ལའོ་པོ་ཐེ་བོས་ཡོང་ནས་
ང་སྒོ་ཕྱི་རུ་དེད་བྱུང་ན་ཡང་། ཁཱ་སེ་རེན་ང་དང་མཉམ་དུ་འགྲོ་རུ་མ་བཅུག ཁོས་ང་དྲུད་
ནས་ལྡུམ་རའི་ནང་དུ་སླེབས་མཚམས་ལག་ཏུ་སྒྲོན་མེ་ཞིག་སྤྲད་དེ། ‘མྱུར་དུ་སོང་ནས་སྐུ
ཞབས་ཨེན་ཧྲབ་ལ་གནས་ཚུལ་ཞུས་ཤིག’ ཅེས་བཤད་པ་དང་མཉམ་དུ་སྒོ་གླེགས་ཀྱང་
དམ་པོར་གཏན་སོང་།
དྲ་ཡོལ་དེ་སྔར་བཞིན་ཕྱེ་འདུག་པས། ང་སླར་ཡང་དྲ་མའི་ཕྱི་རོལ་གྱི་སྟེགས་བུར་
འགོས་ནས་ནང་དུ་བལྟས་པ་ཡིན་ལ། སེམས་སུ་ཅིས་ཀྱང་ཁཱ་སེ་རེན་ཁྲིད་ནས་འགྲོ་དགོས་
ཡོད་སྙམ་པས། སྒེའུ་ཁུང་གི་ཤེལ་སྒོ་དག་བཅག་སྟེ་ཁོ་ཚོ་དང་འཐབ་འཛིང་ཡིད་ཚིམ་པ་
ཞིག་བྱས་ན་བསམས་བྱུང་།
མོ་རང་འཇམ་ཅག་གེར་འབོལ་ཁྲིའི་སྟེང་ཙོག་འདུག་ཅིང་། ལིན་ཏོན་ལྕམ་མོས་ང་
ཚོ་ཕྱིར་བྲོས་ཡོང་སྐབས་འོ་མ་འཇོ་མཁན་གྱི་བུད་མེད་དེའི་ལག་ནས་གཡར་ཡོང་བའི་
ཐོག་ལྭ་དེ་མར་ཕུད་པ་དང་། མགོ་བོ་ལྡེམ་ལྡེམ་བྱེད་པའི་ཚུལ་ལ་བལྟས་ན་མོར་ཁ་ཏ་སློབ་
གསོ་ཞིག་བྱེད་ཀྱིན་པ་འདྲ། མོ་ནི་སྲས་མོ་ཞིག་ཡིན་པའི་རྐྱེན་ཡིན་ནམ། གང་ལྟར་ཁོ་
ཚོས་ང་ལ་འཛིན་པའི་རྣམ་འགྱུར་དེ་འདྲ་ཞིག་གཏན་ནས་མ་རེད། དེ་ནས་གཡོག་མོ་ཞིག
་གིས་ཆུ་དྲོན་པོ་གཞོང་བ་གང་ཁྱེར་ཡོང་ནས་མོའི་རྐང་པ་བཀྲུས་པ་དང་། ལིན་ཏོན་གྱིས་
མངར་ཆང་ཕོར་གང་བླུགས་པ་དང་ཨེ་ས་བྷེ་ལས་ཀ་ར་གོ་རེ་སྡེར་མ་གང་མོའི་མདུན་སར་
བཞག་བྱུང་། ཨེ་དི་ཀ་ནི་ཟུར་ཞིག་ཏུ་འགྲེངས་ཏེ་ཁ་གདངས་ནས་ཅེར་འདུག དེའི་རྗེས་སུ
ཁོ་ཚོས་མོའི་མཛེས་སྡུག་གི་སྐྲ་ལོ་བཀྲུས་ཤིང་ཤད་པ་དང་།ད་དུང་འདྲུད་ལྷམ་ཆེན་པོ་ཞིག་
ཁྱེར་ཡོང་ནས་བསྐོན་པར་མ་ཟད། ཐབ་འགྲམ་ནས་སྡོད་དུ་བཅུག་པས་མོ་རང་ཡང་རབ་
ཏུ་དགའ་བར་གྱུར། མོས་རང་གི་ལག་ཏུ་ཡོད་པའི་ཟས་རིགས་དེ་དག་ཤ་ཁྱི་ལའང་བྱིན་
པ་དང་། ཟ་ཞོར་དུ་ད་དུང་ཤ་ཁྱིའི་སྣ་མགོར་བྱིལ་བྱིལ་བྱེད་ཀྱིན་གདའ། མོའི་བྱ་སྤྱོད་དང་
མཛེས་སྡུག་དེས་ལིན་ཏོན་ཁྱིམ་མི་གང་བོའི་མིག་ལའང་མཛེས་ཉམས་ཤིག་བསྣན་ཡོད།
ངས་ནི་ཁོ་ཚོ་ཚང་མས་མོར་ཡིད་སྨོན་བྱེད་པའི་རྣམ་པ་དེ་མཐོང་བ་ན། སེམས་སུ་མོས་ནི་
མི་འདི་དག་ཙམ་མ་ཡིན་པར་མི་གཞན་གང་མང་གི་ཡིད་སེམས་འཕྲོག་མྱོང་ལ། གནམ་
འོག་གི་མི་སུས་ཀྱང་མོར་ཡིད་སྨོན་མི་བྱེད་པ་ག་ལ་སྲིད་སྙམ་བྱུང་། དེ་འདྲ་ཞིག་མ་རེད་
དམ། ནེ་ལི་དེན་ལགས།”
“ཡིན་ནའང་དོན་དག་ནི་ཁྱོད་ཀྱིས་སེམས་ལ་དྲན་པ་དེ་འདྲའི་ཁ་གཏད་གཅོག་སླ་
མོ་ཞིག་ག་ལ་ཡིན།” ངས་དེ་ལྟར་ལན་འདེབས་ཞོར་ཁོའི་ལུས་ལ་མལ་ཐུལ་བཀབ་ཅིང་
སྒྲོན་མེ་གཟིམ་རོགས་བྱས། “ཧེ་ཟི་ཁི་ལེ་ཧྥུ། ཁྱོད་ནི་དངོས་གནས་སྐྱོབ་ཐབས་མི་འདུག
ཧིན་དི་ལེ་ཡིས་གདུག་རྩུབ་ག་འདྲ་ཞིག་སྤྱད་དེ་ཁྱོད་ལ་ཆད་པ་གཅོད་སྲིད་དམ།” ངས་
ཁོག་ནས་རང་གིས་རང་ལ་དེ་ལྟར་དྲི་བ་ཞིག་བཏོན།
དངོས་གནས་བདག་གི་དྲན་ཚུལ་དེ་ནོར་མི་འདུག་སྟེ། དོན་རྐྱེན་དེས་ཨེན་ཧྲབ་ལ་
ཁོང་ཁྲོ་ཆེན་པོ་བསླངས་སོང་། དེའི་སྟེང་དུ་ཉིན་གཉིས་པར་སྐུ་ཞབས་ལིན་ཏོན་དོན་དག་
དེའི་ཆེད་དུ་ང་ཚོའི་སར་ཚུར་ཡོང་ནས། ངེད་ཚང་གི་སྦྱིན་བདག་ཆུང་བར་ཁ་རྡུང་ཡང་
བཏང་སྟེ། རང་ཁྱིམ་ལ་བདག་དམ་ལེགས་པོ་བྱེད་དགོས་པའི་སྐད་ཆ་མང་པོ་ལབ་པས། 
དེ་ནས་བཟུང་ཁོ་བྱ་བ་གང་ལའང་དོ་སྣང་དང་ནན་ཏན་བྱེད་མཁན་ཞིག་ཏུ་གྱུར།
ཐེངས་དེར་ཧེ་ཟི་ཁི་ལེ་ཧྥུ་ཡིས་དབྱུག་པའི་ཉེས་རྡུང་གཟེད་དགོས་མ་བྱུང་ན་ཡང་།
ཧིན་དེ་ལེ་ཡིས་ཁོ་ལ་ཉེན་བརྡ་དྲག་པོ་ཞིག་བརྒྱབ་པ་ནི། རྗེས་ཕྱོགས་ནམ་ཡང་ཁཱ་སེ་རེན་
དང་མཉམ་དུ་སྐད་ཆ་ཚིག་གཅིག་ཀྱང་བཤད་མི་ཆོག་པ་དང་། གལ་ཏེ་བཀའ་རྒྱ་དེ་ལས་
འགལ་ན་ཁྱིམ་འདི་ནས་གཏན་དུ་ཕྱིར་འབུད་གཏོང་རྒྱུ་དེ་རེད། ཕྱོགས་གཞན་ཞིག་ནས་
ཁཱ་སེ་རེན་ཕྱིར་ཁྱིམ་དུ་ལོག་རྗེས། ཨེན་ཧྲབ་ལྕམ་མོ་ཡིས་ཆེད་དུ་མོ་ལ་དོ་དམ་དང་ལྟ་རྟོག་
བྱེད་རྒྱུ་ཐག་གཅོད་བྱས་སོང་། ཡིན་ནའང་དོན་དམ་པར་མོས་སྲས་མོ་ལ་ཁ་ཡག་ཚིག་
འཇམ་གྱིས་བསླུ་བྲིད་བྱེད་རྒྱུ་མིན་ན། བཙན་སྐུལ་གྱིས་ལྟ་རྟོག་བྱེད་རྒྱུ་ཟེར་བ་དེ་ནི་སྟོང་
བསམ་འབའ་ཞིག་ལས་མ་འདས་སོ། །

ལེའུ་བདུན་པ།

སྲས་མོ་ཁཱ་སེ་རེན་འཇོལ་མོ་གཞིས་ཀར་ཕེབས་ནས་གཟའ་འཁོར་ལྔ་ཡི་རིང་སྟེ། ཡེ་
ཤུའི་འཁྲུངས་སྐར་དུས་ཆེན་སླེབས་རག་བར་བསྡད་པ་རེད། སྐབས་དེར་མོའི་རྐང་པའི་
རྨ་ཁ་ཡོངས་སུ་སོས་འདུག་པས། འགྲོ་འདུག་གང་ལའང་དཀའ་ཁག་ཅི་ཡང་མེད། ཉིན་
དེ་དག་ཏུ་སྦྱིན་བདག་མ་རྒྱུན་དུ་ཕར་མོ་ལ་བལྟ་རུ་འགྲོ་བ་དང་། མོའི་འགྲོ་འདུག་སྤྱོད་
གསུམ་བསྒྱུར་བཅོས་བྱེད་པར་འཆར་གཞི་འཐེན་གྱིན་གདའ། དེ་ནི་མཛེས་སྡུག་གི་གྱོན་
གོས་དང་སྔར་མེད་ཀྱི་གུས་བཀུར་ལ་བརྟེན་ནས། མོར་རང་གིས་རང་ལ་བརྩི་མཐོང་བྱེད་
པའི་བསམ་པ་སྐྱེ་རུ་འཇུག་རྒྱུ་དེ་ཡིན་ལ། མོས་ཀྱང་དེ་དག་དང་ལེན་བྱས་སོང་། དེ་བས་
མོ་རང་ཡུལ་ལ་ལོག་རྗེས་སྔར་གྱི་དེ་ལྟར་མ་རབས་པྲ་ཆལ་ཞིག་མིན་ལ། ནང་དུ་སླེབས་
མ་ཐག་དམ་དུ་འཐམས་ནས་དབུགས་ཀྱང་གཏོང་མི་ཐུབ་པའི་ཚོད་དུ་བསྒྱུར་པ་སོགས་ཀྱི་
བྱ་སྤྱོད་དེ་འདྲ་ཡང་མེད་པར། རྟ་མཆོག་ནག་པོ་སྙིང་རྗེ་བོ་ཞིག་ལས་ས་རུ་བབས་ཏེ། ལྷུན་
ཆགས་འཕྱོར་སྒེག་གི་ཉམས་དང་ལྡན་པའི་སྐུ་དྲག་གི་སྲས་མོའི་ཚུགས་ཀ་འབའ་ཞིག་
མངོན་ཡོང་། མགོ་བོར་བྱ་སྒྲོས་བརྒྱན་པའི་ཆུ་བྱིའུ་པགས་པའི་ཞྭ་མོ་ཞིག་གྱོན་པ་དང་།
དམར་སེར་སྐྲ་ཡི་ལན་བུ་ནི་ཞྭ་འདབས་ནས་ཐུར་དུ་དཔྱངས་འདུག་ལ། ལུས་ལ་ཆིབས་
གོས་རིང་པོ་ཞིག་གྱོན་ཞིང་ལག་ཟུང་གིས་གོས་ཀྱི་འདབས་སྣེ་བཟུང་སྟེ། མཉེན་ལྕུག་དང་
བཅས་ནང་དུ་སླེབས་བྱུང་།
ཧིན་དི་ལེ་ཡིས་མོ་རང་བསྐྱོར་ཏེ་རྟ་ཐོག་ནས་མར་འབབ་སྐབས། ཁོས་དགའ་སྤྲོ་དང་
བཅས་སྐད་ཅོར་རྒྱག་ཞོར། “ཝེ། ཁཱ་སེ་རེན། ཁྱོད་ཇི་འདྲའི་མཛེས་པ་ལ་ཨང་། ཅུང་ཟད་
མིན་ན་ངས་ཁྱོད་ངོ་ཤེས་མ་བྱུང་། ལྟོས་དང་། དངོས་གནས་འཆོར་སྒེག་གིས་ཕྱུག་པའི་
སྲས་མོ་ཞིག་རེད་ཨང་། ཨེ་ས་བྷེ་ལ་ལིན་ཏོན་ནི་མོ་དང་བསྡུར་ཐབས་ག་ལ་ཡོད། ཧྥུ་རན་
སེ་སི།དེ་འདྲ་ཞིག་རེད་དམ།” ཞེས་བཤད་བྱུང་།
“ཨེ་ས་བྷེ་ལ་ནི་མོ་དང་བསྡུར་ཐབས་ག་ལ་ཡོད།” ཁོའི་ཆུང་མས་དེ་ལྟར་ལན་
བཏབ་པ་དང་། ངའི་སེམས་སུ་མོ་ཕྱིར་ཡུལ་དུ་ལོག་རྗེས་ཇི་འདྲ་ཞིག་ཏུ་འགྱུར་སྲིད་དམ་
སྙམ། “ཨེ་ལུན། ཁཱ་སེ་རེན་ལ་རོགས་བྱས་ནས་མོའི་ཞྭ་མོ་དང་གྱོན་གོས་ཕུད་རོགས།
གཅེས་ཕྲུག་མ། སེམས་ཆུང་བྱོས། ཁྱོད་ཀྱི་སྐྲ་ལོ་འཛིང་དུ་མ་འཇུག་དང་། ངས་ཁྱོད་ཀྱི་ཞྭ་
མདུད་ག་ལེར་གྲོལ་ཆོག” ཅེས་བཤད།
ངས་མོའི་ཆིབས་གོས་མར་ཕུད་པ་ན། མིག་ལམ་དུ་མངོན་པ་ནི་མཛེས་སྡུག་གི་དར་
གོས་ཀྱི་ཕྱུ་པ་དེ་དང་། དེའི་གཤམ་དུ་མངོན་ཡོང་བ་ནི་དཀར་ཞིང་དྲི་མ་མེད་པའི་དོར་
མ་དང་། འོད་ཀྲིག་ཀྲིག་བྱེད་པའི་ཀོ་ལྷམ་སོགས་རེད། མོའི་རྣམ་རིག་བཀྲ་བའི་མིག་ཟུང་
ལས་དགའ་སྤྲོའི་ཉམས་སྣང་ཞིག་གསལ་ལེར་མཐོང་ཐུབ། སྐབས་དེར་རང་ཁྱིམ་གྱི་ཁྱི་གུ་
དེ་ཡང་དགའ་སྤྲོ་དང་བཅས་མོའི་མདུན་སར་རྒྱུག་ཡོང་བ་ན། མོ་ནི་ཐད་ཀར་དེའི་ཉེ་སར་
བཏུད་མི་ཐུབ་པར་གྱུར། རྒྱུ་མཚན་ནི་དེས་རང་ཉིད་ཀྱི་མཛེས་སྡུག་གི་གྱོན་གོས་དག་མི་
གཙང་བར་བཟོ་སྲིད་སྙམ་པས་རེད།
མོས་དལ་གྱིས་ང་ལ་འོ་ཞིག་བྱས་བྱུང་། སྐབས་དེར་ངས་ཏག་ཏག་ཡེ་ཤུའི་འཁྲུངས་
སྐར་གྱི་སྒོང་ཟས་བཟོ་བཞིན་ཡོད་པས་ལུས་ཧྲིལ་བོར་ཕྱེ་རྡུལ་གྱིས་ཁེངས་ཡོད། གལ་ཏེ་
མོ་རང་རྒྱུག་ཡོང་ནས་ང་ལ་འཐམས་ཚེ་མཇུག་འབྲས་ག་འདྲ་ཞིག་ཡིན་སྲིད་དམ། དེར་
མཐུད་ནས་མོས་ཡར་ལྟ་མར་ལྟ་ཞིག་བྱས་ཏེ། ཧེ་ཟི་ཁི་ལེ་ཧྥུ་གར་ཡོད་ལ་ལྟ་བ་དང་། 
སྐུ་ཞབས་ཨེན་ཧྲབ་དང་ལྕམ་མོ་གཉིས་ཀྱིས་བྲེལ་འཚུབ་དང་བཅས་མོའི་རྣམ་འགྱུར་ལ་རྟོག་
པར་བྱེད། རྒྱུ་མཚན་ནི་བྱིས་པ་འདི་ཡང་བསྐྱར་ཧེ་ཟི་ཁི་ལེ་ཧྥུ་དང་འཕྲད་ཚེ་རྣམ་པ་ཅི་ལྟ་
བུ་ཞིག་ཡིན་ནམ་སྙམ་པ་རེད། ཡིན་ནའང་གནས་སྐབས་དེར་ཧེ་ཟི་ཁི་ལེ་ཧྥུ་མཐོང་ལམ་
དུ་མ་མངོན།
ཡང་གཅིག་བཤད་ན་ཁཱ་སེ་རེན་ལིན་ཏོན་ཚང་ནས་མ་བསྡད་པའི་ཡར་སྔོན་དུ་ཁོ་
ནི་བྱིས་པ་འབག་བཙོག་ཅིག་ཡིན་ལ། སུས་ཀྱང་ཁ་ཡ་མི་བྱེད། རྗེས་སུ་དེ་ལས་ཀྱང་ལྡབ་
འགྱུར་གྱིས་ཇེ་སྡུག་ཏུ་སོང་སྟེ། བདག་མ་གཏོགས་སུས་ཀྱང་ཁོའི་བདེ་སྡུག་ལ་ཁ་ཡ་གཏན་
ནས་མི་བྱེད། ཐ་ན་གཟའ་འཁོར་གཅིག་གི་རིང་ལ་སྐད་ཆ་ནན་མོ་བཤད་དེ་ཁྲུས་བྱེད་
དུ་འཇུག་མཁན་ཞིག་ཀྱང་མེད། ལོ་ན་དེ་འདྲར་སོན་ཡོད་ཀྱང་ཐ་ན་འདག་རྫས་དང་ཆུ་
གཙང་མ་ཞིག་བཀོལ་བར་ཡང་ལོབས་མེད་པས་དངོས་གནས་བཙོག་པོ་འདུག དཔེར་ན་
ཁོའི་གྱོན་གོས་ནི་ཟླ་གསུམ་ལ་མ་བརྗེ་ཞིང་། ཐལ་རྡུལ་དང་འདམ་རྫབ་གང་རུང་དུ་འགྲེ་
ལྡོག་བྱེད་པ་སོགས་ཀྱི་དབང་གིས་ཤིན་ཏུ་མི་གཙང་བ་དང་། རྫུབས་མཐུག་པའི་མགོ་སྐྲ་
རབ་ཏུ་འཛིང་ཞིང་། གདོང་དང་ལག་པའི་སྐྱི་མདོག་སྔོ་ནག་ཏུ་གྱུར་ཡོད།
ཁོ་དེ་ལྟར་མོའི་མཐོང་ལམ་དུ་མ་བུད་པར་ཡང་རྒྱུ་མཚན་མེད་པ་མིན་ཏེ། གཞིས་ཀར་
མཛེས་སྡུག་འཕྱོར་སྒེག་གི་སྲས་མོ་ཞིག་སླེབས་པ་ནི་རང་གིས་དྲན་པ་ནང་བཞིན་ཐད་
ཀར་མཉམ་འགྲོགས་བྱེད་ཆོག་པ་ཞིག་མིན་པས། ཆེད་དུ་རྐུབ་སྟེགས་རྒྱབ་བསྙེས་མ་རིང་
པོ་ཞིག་ཡོད་པ་དེའི་ཕག་ཏུ་ཡིབ་ནས་བསྡད་པ་རེད།
“ཧེ་ཟི་ཁི་ལེ་ཧྥུ་འདིར་མེད་དམ།” མོས་དེ་ལྟར་འདྲི་ཞོར་དུ་ལག་ཤུབས་མར་ཕུད་པ་
ན། མཉེན་ལྕུག་གི་མཛུབ་མོ་དཀར་པོ་དཀར་རྐྱང་དུ་མངོན་འདུག་སྟེ། ནམ་རྒྱུན་ཁང་པའི་
ནང་འཛུལ་ཏེ་ལས་ཀ་ཅི་ཡང་མ་ལས་པའི་སྟབས་ཀྱིས་ཡིན་པ་འདྲ།
“ཧེ་ཟི་ཁི་ལེ་ཧྥུ། ཁྱོད་རང་ཚུར་ཤོག་དང་།" ཧིན་དི་ལེ་ཡིས་ཁོའི་བཟོ་ལྟ་ཤོར་བའི་ངང
ཚུལ་དེ་མཐོང་བས། ཡིད་སེམས་རབ་ཏུ་ཚིམ་ནས་དེ་ལྟར་བོས་བྱུང་།
ཁོས་བསམ་གཟས་ནས་ཁོ་ཕྱིར་འབུད་དུ་བཅུག་སྟེ་བཟོ་ལྟ་ཤོར་བའི་རེ་བ་བཅངས་
ཡོད་ལ། ཁོ་ནི་མ་གཞི་ནས་འདི་འདྲའི་སྐྱུག་བྲོ་བའི་གདོན་ཕྲུག་ཅིག་ཡིན་པ་གསལ་སྟོན་
བྱེད་འདོད་རེད། “ཁྱོད་ཚུར་ཡོང་ནས་གཡོག་པོ་གཞན་དང་འདྲ་བར་སྲས་མོ་ཁཱ་སེ་རེན་
ལ་བསུ་མ་བྱེད་ཆོག” ཟེར།
ཁཱ་སེ་རེན་གྱིས་མོའི་གྲོགས་པོ་དེ་རུ་བསྐུངས་ཡོད་པ་མཐོང་ནས། དེ་མ་ཐག་ཕར་
རྒྱུག་སོང་ནས་དབུགས་ཐེངས་གཅིག་གིས་འོ་བདུན་བརྒྱད་ཅིག་བྱས་རྗེས་ད་གཟོད་ཕྱི་
ནུར་ཞིག་བྱས་ཏེ། དགོད་སྒྲ་དང་བཅས “ལྟོས་དང་། ཁྱོད་འདི་ཇི་འདྲའི་ནག་པ་ལ། ད་
དུང་ཇི་འདྲའི་དགོད་བྲོ་བ་ཞིག་ལ། ངོ་མདོག་དེ་འདྲ་ཤོར་དོན་ཅི་ཡིན་ནམ། ཡང་ན་དེ་ནི་
ངས་ཨེ་དི་ཀ་དང་ཨེ་ས་བྷེ་ལའི་གདོང་ལ་བལྟས་ནས་གོམས་སོང་བས་ཡིན་ཡང་སྲིད། ཧེ་
ཟི་ཁི་ལེ་ཧྥུ། ཁྱོད་ཀྱིས་ང་རང་བརྗེད་པ་ཡིན་ནམ།”
མོའི་དྲི་བ་དེ་དག་ལའང་རྒྱུ་མཚན་མེད་པ་མིན་ཏེ། ཧེ་ཟི་ཁི་ལེ་ཧྥུར་མཚོན་ན་གཞན
གྱི་མཐོང་ཆུང་དང་ངོ་ཚའི་དབང་གིས་རང་སེམས་ཕམ་ཡོད་པ་མིན་ནམ།
“ཧེ་ཟི་ཁི་ལེ་ཧྥུ། ལག་འཇུ་ཞིག་བྱོས་དང་།” ཨེན་ཧྲབ་ཀྱིས་ཚུལ་འཆོས་ཀྱི་ངག་
གིས “ཐེངས་རེ་གཉིས་ལ་ལག་འཇུ་ཞིག་བྱོས་དང་སྐྱོན་མེད” ཅེས་བཤད་པ་ན།
“ངས་དེ་ལྟར་བྱེད་མི་སྲིད།” ཁོས་ད་གཟོད་ཁ་གྲག་བྱུང་། “ངས་གཞན་གྱི་འཕྱ་
སྨོད་དེ་མྱོང་མི་འདོད།” ཁོ་དེ་མ་ཐག་མི་ཚོགས་ལས་ཕྱིར་འབྲོ་རྩིས་བྱེད་སྐབས་ཁཱ་སེ་རེན་
གྱིས་ཡང་བསྐྱར་ཁོ་བཟུང་བྱུང་།
“ངས་ཁྱོད་ལ་འཕྱ་སྨོད་བྱེད་ག་ལ་སྲིད། ང་རང་དབང་མེད་པར་དགོད་ཁ་ཤོར་བ་
ཙམ་ཡིན། ཧེ་ཟི་ཁི་ལེ་ཧྥུ། བདག་ལ་ལག་འཇུ་ཞིག་ཀྱང་མི་བྱེད་དམ། ཁྱོད་ཀྱི་ཡིད་ལ་ཅི་
ཞིག་དྲན་གྱིན་ཡོད། འདང་སྐོར་ལོག་མ་རྒྱག ཁ་ལག་བཀྲུས་ནས་སྐྲ་ཤད་རྗེས་དོན་དག་
ཡོད་ཚད་མཇུག་རྫོགས་སོང་བ་མིན་ནམ། ཁྱོད་དངོས་གནས་གཙང་མ་ཞིག་མ་རེད་།”མོས་
དེ་ལྟར་བཤད་བྱུང་།
མོས་སེམས་ཁུར་དང་བཅས་རང་གིས་འཇུས་ཡོད་པའི་ལག་པ་ནག་པོ་དེར་ལྟ་ཙམ་
བྱས་པ་དང་། དེ་ནས་རང་གི་གྱོན་གོས་ལ་ཡང་ལྟ་ཙམ་བྱས་སོང་། ཕལ་ཆེར་ལག་པ་ནག་པོ་
དེས་རང་གི་གྱོན་གོས་ལ་མི་གཙང་བའི་ར་རི་ཞིག་བསྒོས་ཡོང་སྙམ་པའི་ཉམས་ཤིག་འདུག
“ཁྱོད་ཀྱིས་ང་ལ་མ་རེག” ཁོས་མིག་གིས་མོའི་རྣམ་འགྱུར་ལ་ལྟ་བཞིན་དེ་མ་ཐག་
ལག་པ་ཕྱིར་བསྐུམས་རྗེས། “ང་རང་གཙང་མ་མིན་ན་ཁྱོད་ལ་འབྲེལ་བ་ཅི་ཡོད། ང་ནི་མི་
གཙང་ལྗན་ལྗིན་ལ་དགའ། ང་ནམ་ཡང་གད་སྙིགས་ལྟར་བཙོག” ཅེས་སྐད་བརྒྱབ་བྱུང་།
དེ་ལྟར་བཤད་ཚར་མ་ཐག་མགོ་བོ་མར་སྒུར་ཏེ། མི་ཚོགས་དང་གྱེས་ནས་ཕྱི་རུ་རྒྱུག་
སོང་བས། སྦྱིན་བདག་དང་སྦྱིན་བདག་མའི་བསམ་ཐོག་ཏུ་རྟ་རྒྱུག་སོང་མོད། ཁཱ་སེ་རེན་ནི་
ཅི་བྱ་གཏོལ་མེད་དུ་གྱུར། མོས་རང་གི་སྐད་ཆ་དེས་ཁོར་དེ་འདྲའི་ཕོག་ཐུག་ཆེན་པོ་ཞིག་
བཟོ་སྲིད་པ་སེམས་ལའང་མ་ཤར།
ངས་རང་ཁྱིམ་དུ་ལོག་པའི་སྲས་མོ་འཁོར་དང་བཅས་པར་སྣེ་ལེན་བྱས་རྗེས། སྒོང་
ཟས་དེ་བསྲེགས་ཐབ་ནང་བཞག་ནས་མེ་འབུད་མགོ་བརྩམས་ཏེ། གཞིས་ཁང་དབུས་
མ་དང་ཐབ་ཚང་ཧྲིལ་བོར་གསོན་ཤུགས་རྒྱས་སུ་བཅུག་པ་ཡིན་པས། ཡེ་ཤུའི་འཁྲུངས་
སྐར་བསུ་བའི་དུས་ཆེན་གྱི་རྣམ་པ་ཞིག་ཐོན་བྱུང་། དེའི་རྗེས་སུ་མར་ཙོག་ནས་འཁྲུངས་
སྐར་བསུ་བའི་གཞས་ཆུང་འགའ་གཏོང་རྩིས་བྱས། ཅོ་སེ་ཧྥུ་དགའ་མིན་ཅི་ལྟར་ཡང་རང་
སེམས་དགའ་ན་དེས་ཆོག་པས་གཞས་ཆུང་འགའ་དལ་གྱིས་བཏང་བ་ཡིན། ངས་འདེམས་
པའི་འཁྲུངས་སྐར་བསུ་བའི་གཞས་དེ་དག་ནི་ང་རང་གི་བློར་འབབ་པ་ཤ་སྟག་ཡིན།
ཅོ་སེ་ཧྥུ་ཕྱིར་རང་གི་མལ་ཤག་ཏུ་གསོལ་འདེབས་བྱེད་དུ་ཕེབས་སོང་། ཨེན་ཧྲབ་བཟའ་
ཟླ་གཉིས་ཀས་རྩེད་ཆས་སྣ་མང་ཁྱེར་ཡོང་ནས་ཁཱ་སེ་རན་ལ་དགའ་བ་སྐྱེད་ཀྱིན་འདུག རྩེད་
ཆས་དེ་དག་ནི་མོའི་ཚབ་ཏུ་ལིན་ཏོན་ཚང་གི་བྱིས་པ་གཉིས་ཀར་བཀའ་དྲིན་མཚོན་བྱེད་དུ་
ཉོས་པའི་ལེགས་སྐྱེས་ཡིན་ལ། དེར་མ་ཟད་ལིན་ཏོན་ཚང་གི་བྱིས་པ་མིང་སྲིང་གཉིས་ཚུར་
ཁོ་ཚང་ལ་མགྲོན་འབོད་བྱས་པར་དེ་གཉིས་ཀས་ཀྱང་དང་ལེན་བྱས་ཡོད། ཡིན་ནའང་ལིན་
ཏོན་ལྕམ་མོ་ཡིས་ཆ་རྐྱེན་ཞིག་བཏོན་ཡོད་པ་ནི། མོའི་བྱིས་པ་གཉིས་ཀས་ཁྱིམ་འདིའི་པྲ་ཆལ་
གྱི་འཁྱམ་ཕྲུག་དེ་དང་གཏན་ནས་འབྲེལ་འདྲིས་བྱེད་མི་ཆོག་པ་དེ་རེད།
ཚང་མ་རང་རང་སར་བྲེལ་གྱིན་འདུག་པས་ཁོམ་ནས་བསྡད་ཡོད་པ་ནི་ང་གཅིག་པུ་
རེད། ངའི་སྣ་ལམ་དུ་སྒོང་ཟས་བསྲེག་པའི་དྲི་ཞིམ་ཞིག་འཐུལ་བྱུང་བ་དང་། བྱི་དོར་བྱས་
ནས་འོད་ཀྲིག་ཀྲིག་བྱེད་པའི་ཐབ་ཚང་ནང་གི་ཅ་ལག་དང་རྒྱན་སྤྲས། མདངས་ཀྱིས་ཕྱུག་
པའི་ཆུ་ཚོད་འཁོར་ལོ། སྡེར་མའི་ནང་དུ་གྲལ་འགྲིག་པོར་བཞག་པའི་དངུལ་གྱི་ཆང་ཕོར།
སྔར་ནས་གྲ་སྒྲིག་བྱས་ཡོད་པའི་ཆང་རག ད་དུང་ངས་གཟབ་ནན་གྱིས་བྱི་དོར་ཡང་ཡང་
བྱས་ཟིན་པའི་པང་གཅལ་སོགས་ལ་ཅེར་ནས་རེ་ཞིག་བསྡད་པ་ཡིན།
ངས་གྲལ་དག་པའི་དངོས་པོ་འདི་དག་མཐོང་ཐེངས་རེར་འདས་དོན་ཞིག་རིམ་གྱིས་
དྲན་ཡོང་སྟེ། དེ་ནི་ངས་ཁྱིམ་ལ་བྱི་དོར་བྱས་ཚར་ཐེངས་རེ་རེར་ཚེ་འདས་རྒན་པོ་ཨེན་
ཧྲབ་ཀྱིས་བདག་ནི་བུ་མོ་ཡ་རབས་ཤིག་ཡིན་ཚུལ་གྱི་བསྟོད་བསྔགས་རེ་བྱེད་པ་དང་། དེར་
མཐུད་ནས་ཡེ་ཤུའི་འཁྲུངས་སྐར་བསུ་བའི་ལེགས་སྐྱེས་ཤིག་ཀྱང་སྟེར་བ་དེ་ཡིན། ངའི་
སེམས་སུ་ཁོས་རྒྱུན་པར་ཁོ་རང་ཉིད་ཚེ་ལས་འདས་རྗེས་ཧེ་ཟི་ཁི་ལེ་ཧྥུ་ལ་ཤ་ཚ་མཁན་
ཞིག་ཡོད་མི་སྲིད་སྙམ་པའི་སེམས་ཁྲལ་གནང་མྱོང་བའི་འདས་དོན་དེ་དག་ཀྱང་ཡིད་ལ་
དྲན་ཡོང་། དེ་བས་ངས་ཀྱང་རང་དབང་མེད་པར་བྱིས་པ་དེའི་བདེ་སྡུག་ལ་སེམས་ཁྲལ་
ཞིག་བྱེད་དགོས་བྱུང་། མ་གཞི་ངས་གཞས་གཏོང་བཞིན་ཡོད་མོད། ཡིན་ནའང་གཞས་
གཏོང་བཞིན་དུ་གློ་བུར་ངུ་འདོད་ཅིག་སྐྱེས་བྱུང་། ངའི་སེམས་སུ་ཁོའི་དོན་དུ་མིག་ཆུ་
གཏོར་བ་ལས་ཐབས་བཀོད་གཞན་ཞིག་བཙལ་ཏེ། ཁོའི་ཡིད་ཀྱི་སྡུག་བསྔལ་དེ་སེལ་ཐབས་
ཤིག་བྱུང་ན་ད་གཟོད་དོན་སྙིང་ལྡན་སྙམ་བྱུང་།
ང་ཡར་ལངས་ནས་ཕྱི་རོལ་ཏུ་ཁོ་འཚོལ་བར་ཕྱིན་པ་ན། ཁོ་ནི་ཏག་ཏག་དེའི་ཉེ་སར་
འདུག་སྟེ། ཁོས་རྟེའུ་ཆུང་ཆུང་དེའི་འོད་ཀྲིག་ཀྲིག་བྱེད་པའི་རྒྱབ་ལ་བྱིལ་བྱིལ་བྱེད་པ་དང་།
རྟ་གཞན་རྣམས་ལའང་གཟན་ཆས་སྟེར་གྱིན་གདའ། ཡང་གཅིག་བཤད་ན་དེ་ནི་ཁོའི་ཉིན་
རྒྱུན་གྱི་ལས་ཀ་གཙོ་བོའང་རེད།
“ཧེ་ཟི་ཁི་ལེ་ཧྥུ། མྱུར་དུ་ཐབ་ཚང་དུ་ཤོག་དང་། དེ་རུ་ཤིན་ཏུ་སྐྱིད། ཁཱ་སེ་རེན་མ་
སླེབས་པའི་སྔོན་དུ་ངས་ཁྱོད་ལ་གཙང་སྦྲ་ལེགས་པོ་ཞིག་བྱ་ཆོག མི་འགྱངས་པར་དྲོད་
ལམ་ལམ་གྱི་ཐབ་ཚང་དུ་ཁྱོད་གཉིས་ཁོ་ན་ལས་ཡོད་མི་སྲིད་ལ། ཁྱོད་ཚོས་སེམས་གཏམ་
བཤད་ནས་ཉལ་རག་བར་དུ་བསྡད་ཆོག” ངས་དེ་ལྟར་བཤད་ཀྱང་། ཁོ་ནི་རང་གི་ལས་
ཀར་མགོ་འཁོར་ནས་འདུག་པ་ལས་ང་ལ་ལྟ་ཙམ་ཡང་མི་བྱེད།
“ཤོག་དང་། ཁྱོད་ཡོང་རྒྱུ་མིན་ནམ། ངས་ཁྱོད་གཉིས་ལ་སྒོང་ཟས་ལེབ་མོ་རེ་གྲ་
སྒྲིག་བྱས་ཡོད། མྱུར་དུ་ཤོག་དང་། ཁྱོད་ལ་མཛེས་སྤྲས་ཤིག་བྱས་ནའང་ཡུད་ཙམ་འགོར་
ངེས་རེད།”
ངས་དེ་ལྟར་ཁོ་ལ་སྐར་མ་ལྔའི་རིང་ལ་སྒུག་ཀྱང་ལན་མ་བཏབ་པས་ཕྱིར་མི་ལོག་
ག་མེད་བྱུང་། ཁཱ་སེ་རེན་གྱིས་རང་གི་མིང་པོ་བཟའ་ཟླ་གཉིས་དང་མཉམ་དུ་དགོང་ཟཟས་
ཟ་བཞིན་ཡོད་ལ། ང་དང་ཅོ་སེ་ཧྥུ་གཉིས་ཀྱིས་ཀྱང་སྐྱོ་སྡུག་དང་བཅས་མཉམ་དུ་དགོང་
ཟས་ཟོས་པ་ཡིན་ཏེ། སེམས་སུ་ཁོ་ཚོ་ཕྱོགས་གཉིས་ཀར་ལེ་བདའ་ཞིག་བྱེད་འདོད་བྱུང་
སོང་། ངས་ཁོ་ལ་ཟས་སྐལ་དུ་བསྐྱུར་བའི་སྒོང་ཟས་དང་སྤྲི་གོར་དེ་མདུན་ཅོག་སྟེང་བཞག་
ནས། ནམ་གུང་གི་དུས་སུ་ལྷ་ཡི་ལོངས་སྤྱོད་དུ་འགྱུར་བའི་སྨོན་ལམ་བཏབ་པ་ཡིན། ཁོས་
ནི་ཅི་ལས་འདི་ལས་མེད་པར་དགོང་མོའི་དུས་ཚོད་དགུ་པར་སླེབས་རྗེས། ད་གཟོད་སྐད་
ཆ་ཚིག་གཅིག་ཀྱང་མི་བཤད་པར་གདོང་ལ་སྡུག་མདོག་ཅིག་མངོན་ཏེ་གོམ་སྟབས་ཆེན
པོས་རང་གི་མལ་ཤག་ཏུ་ལོག་སོང་།
ཁཱ་སེ་རེན་གྱིས་ངལ་གསོ་དུས་ནི་ཤིན་ཏུ་འཕྱི་སྟེ། མོས་རང་གི་གྲོགས་པོ་གསར་བར་
སྣེ་ལེན་བྱ་ཆེད་བཀོད་སྒྲིག་གང་མང་ཞིག་བྱས་པ་དང་། རང་གི་གྲོགས་པོ་རྙིང་པར་ཁ་བརྡ་
བྱ་ཆེད་ཐེངས་གཅིག་ལ་ཐབ་ཚང་དུ་ཡོང་ནའང་། ཁོ་སྔར་ནས་ཕྱི་ལ་སོང་ཟིན་པས་མོས་
ཀྱང་རྒྱུ་མཚན་ཙམ་དྲིས་རྗེས་སླར་ཡང་འགྲུལ་ཁང་དུ་ལོག
ཕྱི་ཉིན་ཞོགས་པར། ཁོ་སྔ་མོ་ནས་མལ་ལས་ལངས་བྱུང་། ཉིན་དེ་ནི་འཁྲུངས་སྐར་
བསུ་བའི་དུས་ཆེན་ཡིན་ནའང་། ཞེ་སྡང་རུམ་གང་ཁྱེར་ནས་ཁེར་རྐྱང་དུ་ཕྱི་རོལ་ལ་
འཁྱམས་སོང་། ཁྱིམ་མི་ཚང་མ་ལྷ་ཁང་དུ་ཕྱིན་ཚར་རྗེས་ཁོ་ད་གཟོད་ཁྱིམ་ལ་ལོག་བྱུང་།
གྲོད་པ་ལྟོགས་དྲགས་པ་དང་སེམས་པ་མི་སྐྱིད་པ་སོགས་ཀྱིས་ད་ལྟ་ཁོའི་ཁོང་ཁྲོ་ཡང་ཅུང་
ཙམ་ཞི་ཡོད་པ་འདྲ། ཁོ་ངའི་ཉེ་སར་ཡར་འགྲོ་མར་འགྲོ་འགའ་བྱས་རྗེས་སྙིང་སྟོབས་ཆེར་
བསྐྱེད་ཀྱིས།
“ནེ་ལི།ཁྱོད་ཀྱིས་ང་ལ་ཡག་ལས་ཤིག་བྱོས་དང་ཟེར།”
“འགྲིག་འདུག ཧེ་ཟི་ཁི་ལེ་ཧྥུ། ཁྱོད་ཀྱིས་ཁཱ་སེ་རེན་སྡུག་ལ་སྦྱར་སོང་། མོས་
དེ་ལྟར་བསྒྲུབས་པར་འགྱོད་པ་སྐྱེས་ཡོད། ངས་བལྟས་ན་ཁྱོད་ཀྱིས་མོར་ཕྲག་དོག་བྱེད་
ཀྱིན་འདུག”
བདག་གི་སེམས་ཁམས་འདི་མོས་རྟོགས་མི་སྲིད། སྡུག་ལ་སྦྱར་བ་ནི་ག་འདྲ་ཞིག་
ཡིན་པ་ད་ཐེངས་མོས་ཀྱང་གསལ་བོར་རྟོགས་སྲིད།”
“མོས་རང་ཉིད་སྡུག་ལ་སྦྱར་སོང་ཞེས་བཤད་པ་རེད་དམ།” ཁོས་ཧ་ཅང་གཟབ་
ནན་གྱིས་དྲིས་བྱུང་།
“རེད་ཡ། ད་ནངས་མོ་ངུ་བཞིན་དུ་ཡང་བསྐྱར་ཁྱོད་རང་གང་དུ་ཕྱིན་ཚུལ་དྲིས་བྱུང་།”
“མདང་དགོང་ང་ཡང་ངུས་ནས་བསྡད་པ་ཡིན། དོན་ངོ་མར་ངུ་རྒྱུ་ཡོང་དགོས་པ་དེ་
ང་རང་རེད།”
“རེད་ཡ། ཁྱོད་ལ་གནས་ལུགས་ཡོད་བསམས་ནས་ཞེ་སྡང་གིས་དགོང་ཟས་ཀྱང་མ་
ཟོས་པར་ཁོག་སྟོང་དུ་ཉལ་བ་རེད། དེ་བས་ཁོང་ཁྲོ་ཅན་གྱིས་ནམ་ཡང་རང་ལ་སྡུག་བསྔལ་
དང་སུན་སྣང་ཁྱེར་ཡོང་། ད་ལྟ་རང་གི་ནོར་འཁྲུལ་ངོས་ཟིན་ཡོད་ན། མོ་ཕྱིར་ལོག་སྐབས་
དགོངས་དག་ཅིག་ཞུས་ན་མོས་ཀྱང་གུ་ཡངས་སུ་གཏོང་སྲིད། མོའི་ལུས་ལ་མཛེས་སྡུག་གི་
གོས་ཤིག་གྱོན་ཡོད་པ་ཙམ་ལས་རྩ་བ་ནས་རྒྱུས་མེད་ཅིག་ཏུ་གཏན་ནས་འགྱུར་མི་སྲིད། ད་
ལྟ་ང་རང་ཟ་མ་གཡོས་སྦྱོར་བྱེད་དུ་འགྲོ་དགོས་ནའང་། ཁྱོད་ཀྱི་ལུས་ལ་གཙང་སྦྲ་ལེགས་
པོ་ཞིག་བྱེད་ཆོག ཁྱོད་ལིན་ཏོན་དང་བསྡུར་ན་ལོ་ཆུང་རུང་། གཟུགས་པོ་ཁོ་ལས་རིང་བ་
ཐག་ཆོད་ཡིན་ལ། ཁྱོད་ཀྱི་ལུས་སྟོབས་འདིས་ཁོ་ཕམ་པར་བཟོ་ཐུབ། ཁྱོད་ལ་དེ་འདྲའི་ཡིད་
ཆེས་ཡོད་དམ།” ངས་དེ་ལྟར་བཤད་པ་ན།
ཧེ་ཟི་ཁི་ལེ་ཧྥུ་ཡི་གདོང་ལ་འཛུམ་ཞིག་ལངས་ཙམ་བྱས་རྗེས་སླར་ཡང་གནག་པར་
གྱུར་པ་དང་དངན་པ་ཞིག་འཐེན་རྗེས།
“ནེ་ལི། འོན་ཀྱང་། ངས་ཁོ་ཐེངས་བཅུ་གཉིས་ཙམ་ལ་ཕམ་པར་བྱེད་ཐུབ་ནའང་།
ཁོ་ཇེ་བཙོག་ཏུ་མི་འགྲོ་ལ། ང་ཡང་ཇེ་ཡག་ཏུ་འགྲོ་མི་སྲིད། ང་ཆེས་མི་སྐྱིད་པ་ནི་རང་
ལའང་མཛེས་སྡུག་གི་སྐྲ་ལོ་ཞིག་དང་། དཀར་འཇམ་གྱི་སྐྱི་པགས་ཤིག མཛེས་སྡུག་གི་
གྱོན་གོས་ཤིག གུས་ལུགས་ཚུལ་མཐུན་ཞིག་བཅས་མེད་པ་དང་། ད་དུང་ཁོ་དང་འདྲ་བར་
རྗེས་ཕྱོགས་སྒོར་མོ་མང་པོ་ཞིག་མེད་པ་དེ་རེད། ཡང་གཅིག་བཤད་ན། ཁོ་ནི་གཞན་གྱིས་
རེག་ཙམ་བྱས་ནའང་ཨ་མ་འབོད་མཁན་ཞིག་ཀྱང་རེད།” ཟེར། ངས་ཀྱང་དེར་མཐུད་
ནས། “དངོས་གནས་དེ་འདྲ་རང་རེད། གྲོང་ཚོའི་ནང་གི་བྱིས་པ་སུ་ཞིག་གིས་ཁོ་ལ་ཁུ་
ཚུར་ཞིག་གཡུག་པ་ཙམ་གྱིས་འདར་ལྕུག་ལྕུག་བྱེད་པ་དང་། དྲག་ཆར་ཞིག་བབས་པ་ཙམ་
ལའང་སྐྲག་སྟེ་ཁྱིམ་ནས་ཉིན་གང་བོར་ཕྱིར་འབུད་མི་ཐུབ་པ་ཞིག་རེད། འོ། ཧེ་ཟི་ཁི་ལེ་
ཧྥུ། ཁྱོད་ཀྱི་སྐད་ཆ་དེས་དངོས་གནས་ངར་ཤུགས་ཉམས་པར་བྱེད། མྱུར་དུ་མེ་ལོང་ལ་ལྟོས་
དང་། ངས་ཁྱོད་ལ་རང་སེམས་ཀྱི་རེ་སྨོན་མཐོང་དུ་འཇུག ཁྱོད་ཀྱི་སྣ་གདོང་སྟེང་འཕྲེད་
དུ་བབས་པའི་གཉེར་རིས་ཟབ་མོ་གཉིས་དང་། ད་དུང་ཤིན་ཏུ་རྫུབས་པའི་སྨིན་མ་དེ་
མཐོང་བྱུང་ངམ། གཞན་གྱི་སྨིན་མ་ནི་གྱེན་དུ་གཞུ་དབྱིབས་ལྟར་བསྲིངས་ཡོད་ནའང་།
ཁྱོད་ཀྱི་སྨིན་མ་ནི་དེ་ལས་ལྡོག་སྟེ་དཀྱིལ་ནས་མར་ལ་གུག་པའི་ཚུལ་དུ་ཡོད་པ་དང་། ད་
དུང་དོང་དུ་ཡིབ་པ་ལྟ་བུའི་ནག་ཀྲིག་ཀྲིག་གི་མིག་ཟུང་ནི་སུ་ལའང་མཐོང་དུ་མི་འཇུག་
པར་སྦས་པའི་ཚུལ་གྱིས་འཁོར་གྱིན་ཡོད་ལ། དེ་ནི་འདྲེ་སྲིན་གང་རུང་གིས་ལྐོག་ལྟ་བྱེད་
པ་ཞིག་དང་ཀུན་ནས་མཚུངས། ཁྱོད་ཀྱིས་ཀྱང་ངོ་གདོང་གི་གཉེར་རིས་ཟབ་མོ་དེ་ཡལ་
བར་དོར་ཏེ། གཞུང་དྲང་གི་མིག་སྐྱིབས་ཡར་ལ་ཕྱེ་དང་། འདྲེ་སྲིན་ལྟ་བུའི་མིག་ཟུང་དེ་
ཡང་ཡིད་ཆེས་དང་ལྷད་མེད་ཀྱིས་མཛེས་པའི་ལྷའུ་ཟུང་གཅིག་ཏུ་བསྒྱུར་ཏེ། དོགས་ཟོན་
དང་ཐེ་ཚོམ་གྱི་སེམས་བྱུང་ཡལ་བར་དོར་ཞིང་། ཕ་རོལ་བོ་གང་དེ་དག་དགྲ་རུ་མི་འཛིན་
པར་གྲོགས་སུ་བསྒྱུར་རོགས། གནོད་སེམས་དང་ཕྲག་དོག་གི་བློ་སྣར་ཁ་ལོ་བྱེད་མ་ཐུབ་
ན། འཇིག་རྟེན་གྱི་ཡོད་ཚད་ནམ་ཡང་རང་གི་དགྲ་བོར་འགྱུར་སྲིད། ཡང་གཅིག་བཤད་
ན། ཁྱོད་ཀྱང་ཨེ་དི་ཀ་ལིན་ཏོན་ནང་བཞིན་མིག་འབྲས་སྔོན་པོ་ཟུང་གཅིག་དང་འོད་ཀྲིག་
ཀྲིག་བྱེད་པའི་ཐོད་པ་དང་ལྡན་པ་ཞིག་ཏུ་འགྱུར་བར་སྨོན།” ངས་དེ་ལྟར་བཤད་པ་ན།
ཁོས་སླར་ཡང་བདག་ལ། ངས་ཀྱང་དེ་ལྟར་ཡོང་འདོད་མོད་འོན་ཀྱང་ཐབས་ཅི་ཞིག་ཡོད་
ཨང་ཟེར།
“གལ་སྲིད་སེམས་པ་བཟང་པོ་ཞིག་ལྡན་ན། བྱད་བཞིན་ནི་ཇེ་ལེགས་སུ་འགྲོ་སྲིད།
བདག་གི་གཅེས་ཕྲུག་ལགས། དེ་བས་སེམས་པ་བཟང་པོ་ཞིག་མེད་ན། སྐྱེ་འབྲས་ཇི་ལྟར་
ལེགས་ཀྱང་ཀུན་གྱིས་ཡག་པོར་མཐོང་མི་སྲིད། རེད་ཡ། ངོ་གདོང་བཀྲུས་ཟིན་ལ། མགོ་
སྐྲའང་ཤད་ཚར་བར་མ་ཟད། ཞེ་སྡང་དང་ཁོང་ཁྲོ་ཡོད་ཚད་ཀྱང་ཕྱིར་ཕྱུངས་ཟིན་པས།
རང་གིས་བལྟས་ནའང་ད་ལྟ་རང་ཉིད་མཛེས་སྡུག་ལྡན་པ་ཞིག་རེད་འདོད་དམ། ད་ལྟ་ཁྱོད་
ནི་རྒྱལ་པོ་གང་རུང་ཞིག་གི་སྐུ་སྲས་ཡིན་ཞེས་བཤད་ཀྱང་མི་ཆོག་པ་མེད་སྙམ། གང་ལྟར་
ངས་ནི་དེ་ལྟར་བསམ་བཞིན་ཡོད། སུ་ཞིག་གིས་ཁྱོད་ཀྱི་ཨ་ཕ་ནི་ཀྲུང་གོའི་རྒྱལ་པོ་དང་
ཨ་མ་ནི་རྒྱ་གར་གྱི་རྒྱལ་མོ་མིན་པའི་ཁ་ཚོན་གཅོད་པར་ནུས། དེ་ཚོའི་གཟའ་འཁོར་
གཅིག་རིང་གི་ཡོང་འབབ་ཀྱིས་རླུང་ཁའི་རི་ཁྱིམ་དང་ཡང་ན་འཇོལ་མོ་གཞིས་ཀ་ལྟ་བུ་
ཞིག་ཉོ་ཐུབ་ཚུལ་བཤད་ཀྱང་མི་ཆོག་པ་ག་ལ་ཡོད། འོན་ཀྱང་ཁྱོད་ནི་སྟབས་མ་ལེགས་
པར་དབྱིན་ཇིའི་གྲུ་པ་ཞིག་གིས་བརྐུ་ཁྱེར་བྱས་ནས་གནས་འདིར་སླེབས་པ་ཡིན་ཡང་སྲིད།
གལ་ཏེ་ང་རང་ཁྱོད་ཡིན་པའི་དབང་དུ་བྱས་ན། རང་གི་ཐོབ་ཐང་ཇེ་མཐོར་གཏོང་ཅི་ཐུབ་
ལ་བརྩོན་སྲིད་མོད། ཡིན་ནའང་རང་ཉིད་སུ་ཡིན་ཡང་མི་ཤེས་པའི་སྐབས་འདིར། ད་དུང་
སྦྱིན་བདག་ཆུང་ཆུང་དེའི་གཉའ་གནོན་ལ་ངོ་རྒོལ་དང་འགྲན་སློང་བའི་སྙིང་སྟོབས་དང་
སྤོབས་པ་ཆེ་རུ་བསྐྱེད་མི་ཐུབ་བམ།”
ངས་དེ་ལྟར་ཉག་ཉོག་མང་པོ་ཞིག་ལབ་པས། ཧེ་ཟི་ཁི་ལེ་ཧྥུ་རིམ་གྱིས་སྤྲོ་བས་བརྟས་
བྱུང་། ཏག་ཏག་སྐབས་དེར་ཤིང་རྟའི་འཁོར་སྒྲའང་དལ་གྱིས་གྲགས་ནས་ར་སྐོར་དུ་སླེབས་པ་
ན། ང་ཚོའི་ཁ་བརྡ་རེ་ཞིག་མཚམས་བཞག་པ་ཡིན། ཁོ་དེ་མ་ཐག་སྒེའུ་ཁུང་ཁར་ཕྱིན་པ་དང་
ང་ཡང་སྒོ་ཁར་བུད་པ་ན། ལིན་ཏོན་མིང་སྲིང་གཉིས་ཀས་ཀོ་པགས་ཀྱི་ལྭ་རིང་རེ་གྱོན་ནས་
ཤིང་རྟ་ལས་མར་བབས་བྱུང་ལ། ཨེན་ཧྲབ་བཟའ་མི་རྣམས་ཀྱང་རྟ་ལས་བབས་བྱུང་། དགུན་
དུས་ཁོ་ཚོ་མང་ཆེ་བ་རྟར་བཅིབས་ནས་ལྷ་ཁང་ནང་ཕྱག་འཚལ་དུ་འགྲོ་བ་ཡིན། ཁཱ་སེ་རེན་
གྱིས་ལག་པ་གཉིས་ཀས་བྱིས་པ་རེ་རེའི་ལག་མགོ་ནས་བཟུང་སྟེ་ཁྱིམ་དུ་བསུས་ཤིང་མེ་ཐབ་
ཀྱི་འགྲམ་ལ་སྡོད་དུ་བཅུག་པ་དང་། ཡུད་ཙམ་ནས་དཀར་བོང་བོང་གི་ངོ་གདོང་དེ་གཉིས་
ལ་དམར་མདངས་ཤིག་ཀྱང་རིམ་གྱིས་རྒྱས་བྱུང་།
ངས་ཧེ་ཟི་ཁི་ལེ་ཧྥུ་ལ་སྐུལ་མ་བྱས་ཏེ་རང་ཉིད་ཀྱང་ཁོང་ཚོར་དགའ་བོ་ཡོད་པའི་རྣམ་འགྱུར་སྟོན་
དུ་བཅུག་པ་ན། ཁོས་ཀྱང་དགའ་སྤྲོའི་ངང་བདག་གི་བཀོད་སྒྲིག་དང་ལེན་
བྱས་བྱུང་། ལས་བསམ་སར་མི་འགྲོ་གསེག་སར་འགྲོ་ཞེས་པ་ཅིས་མ་བདེན། ཁོས་ཐབ་
ཚང་གི་སྒོ་ཕྱེ་ནས་ནང་དུ་འཛུལ་མ་ཐག་ཏག་ཏག་ཧིན་དི་ལེ་ཡང་ཕྱི་ནས་ནང་དུ་སླེབས་
པ་དང་འཁེལ། སྐབས་དེར་སྦྱིན་བདག་གིས་ངས་ཐབ་ཚང་ལ་གད་བདར་ལེགས་པོ་བྱས་
ཡོད་པ་མཐོང་ནས་དགའ་སྤྲོ་སྐྱེས་བྱུང་ནའང་། ཧེ་ཟི་ཁི་ལེ་ཧྥུ་མཐོང་བ་ན། ལིན་ཏོན་ལྕམ་
མོར་ཁས་བླངས་ཡོད་པ་དྲན་ནས་དེ་མ་ཐག་ཞེ་སྡང་དང་བཅས་ཏེ་ཁོ་ཕྱིར་དེད་པ་དང་
སྐད་ཤུགས་ཆེན་པོས་ཅོ་སེ་ཧྥུ་ལ། “གདོན་ཕྲུག་འདི་ངའི་ཁང་པའི་ནང་ཡོང་དུ་འཇུག་མི་
དགོས། ད་ལྟ་ཉིད་དུ་ཐོག་ཁང་དུ་ཁྲིད་ཅིག དགོང་ཟས་ཟོས་མ་ཚར་བར་དུ་ཕྱིར་གཏོང་མི་
ཆོག འདིས་སྒོང་ཟས་དང་སིལ་ཏོག་ཀྱང་བརྐུ་སྲིད་པས་གཟབ་གཟབ་གྱིས།” ཅེས་བཤད་
བྱུང་། ངས་བཟོད་བསྲན་བྱེད་མ་ཐུབ་པར། “སྐུ་ཞབས་ལགས། དེ་འདྲ་ཞིག་ཡིན་མི་སྲིད།
ཁོས་ལས་ངན་པ་དེ་འདྲ་གཏན་ནས་བསྒྲུབ་མི་སྲིད། ཁོར་ཡང་ང་ཚོ་དང་འདྲ་བར་རང་ལ་
དབང་བའི་ཟས་སྐལ་ཞིག་ཡོད་འོས།” ཞེས་བཤད་པ་ན། སྦྱིན་བདག་ཨེན་ཧྲབ་ཀྱིས་ཁོང་
ཁྲོ་དང་བཅས། “མུན་རུབ་རག་བར་ད་དུང་ཁོ་མྱུར་དུ་ཕྱིར་མི་ཕུད་ན། ངས་ཁོ་ལ་འགྲམ་
ལྕག་ཅིག་གིས་སྐྱེལ་མ་ཞུ་རྒྱུ་ལས་ཅི་ཡང་མེད། མར་སོང་། གདོན་ཕྲུག་ཁྱོད། ཁྱོད་ཀྱིས་
རང་ཉིད་རྒྱལ་སྲས་ཤིག་ཡིན་འདོད་དམ། སྒུག་སྡོད་དང་། ངས་ཁྱོད་ཀྱི་མགོ་སྐྲ་དེ་འཐེན་
ནས་སྔར་ལས་ཀྱང་ཇེ་རིང་དུ་གཏང་ངེས” ཞེས་བཤད་པ་དང་། སྐུ་སྲས་ལིན་ཏོན་གྱིས་
ཀྱང་དེར་མཐུད་ནས “ཁོའི་མགོའི་སྐྲ་ལོ་ནི་མ་གཞི་ནས་རིང་བས་འཐེན་དགོས་དོན་མི་
འདུག” ཅེས་ཁ་ལ་གང་བྱུང་གིས་བཤད་ཅིང་། མུ་མཐུད་དུ “ཡ་མཚན་པ་ཞིག་ལ། མགོ་
སྐྲ་རིང་པོ་རྟ་ཕོའི་རྔོག་མ་འདྲ་བ་དེས་མིག་ཀྱང་བཀབ་འདུག་རུང་ཁོ་ལ་མི་བདེ་བའི་སྣང་
བ་ཞིག་མེད་པ་འདྲ།” མ་གཞི་དགོས་མཁོ་མེད་པའི་སྐད་ཆ་དེར་འཕྱ་སྨོད་ཀྱི་ནང་དོན་
གཞན་མེད་ནའང་། ལིན་ཏོན་གྱིས་སྐད་གསང་མཐོན་པོས་དེ་ལྟར་བཤད་པས། ཧེ་ཟི་ཁི་ལེ་ཧྥུ
་ཡིས་ཞེ་སྡང་གནོན་མ་ཐུབ་པར། ཉེ་སར་ཡོད་པའི་རླངས་པ་འཐུལ་ལུ་ལུ་བྱེད་པའི་ཀུ་
ཤུའི་ཁུ་ཐང་དེ་ཕ་རོལ་བའི་གདོང་དང་མགྲིན་པར་གཏད་ནས་གཏོར་སོང་། བྱིས་པ་དེས་
དེ་མ་ཐག་སྡུག་པའི་ཆོ་ངེ་བཏོན་བྱུང་བས། ཨེ་ས་བྷེ་ལ་དང་ཁཱ་སེ་རེན་གཉིས་བྲེལ་འཚུབ་
ཀྱིས་རྟབ་རྟབ་པོར་བཏང་།
སྐུ་ཞབས་ཨེན་ཧྲབ་ཀྱིས་དེ་མ་ཐག་ཧེ་ཟི་ཁི་ལེ་ཧྥུ་ནི་བཙོན་མ་ལྟར་བཟུང་སྟེ་ཁོའི་
ཁང་པའི་ནང་དུ་དེད་སོང་བ་དང་། ནང་དུ་བཅུག་རྗེས་གཅར་རྡུང་ཡིད་ཚིམ་པ་ཞིག་བྱས་
ཡོད་པ་གདོན་མི་ཟ་སྟེ། སྐུ་ཞབས་ཨེན་ཧྲབ་ཕྱིར་ལོག་སྐབས་གདོང་མདོག་དམར་ནག་ཏུ
གྱུར་ཅིང་དབུགས་ཀྱང་ཧལ་གྱིན་གདའ།
ངས་ཟས་སྡེར་འབྱིད་བྱེད་ཀྱི་ལག་ཕྱིས་དེ་བཟུང་ནས་ཨེ་དི་ཀ་ལིན་ཏོན་གྱི་ཁ་སྣ་
ཐམས་ཅད་གཙང་མར་ཕྱིས་པ་དང་། སེམས་སུ་རང་ཁ་གསེར་གྱི་སྒོ་མོ། རང་སྲོག་གཅོད་
པའི་སྟ་རེ་ཞེས་པ་ཅི་མ་བདེན་སྙམ་པ་དང་། མོའི་སྲིང་མོས་ཀྱང་ངུ་ཤུམ་བྱེད་བཞིན་ཁྱིམ་
དུ་ལོག་རྒྱུ་ཡིན་ཚུལ་ལབ་བྱུང་། ཁཱ་སེ་རེན་ནི་ལོགས་ཤིག་ཏུ་འགྲེངས་ཏེ་ཅི་བཤད་འདི་
བྱེད་མེད་པར་གདོང་མདོག་ཀྱང་དམར་པོར་གྱུར་འདུག
“ཁོ་ཏག་ཏག་ཁོང་ཁྲོ་ལངས་ཡོད་པའི་སྐབས་སུ་ཁྱོད་ཀྱིས་ཁོ་ལ་དེ་ལྟར་བཤད་སྲོལ་
ག་ལ་ཡོད།” ཁཱ་སེ་རེན་གྱིས་སྐུ་སྲས་ལིན་ཏོན་ལ་ལེ་བདའི་ཚུལ་གྱིས་དེ་ལྟར་བཤད་པ་
དང་། “ད་ལྟ་ཡང་ཁོས་རྟ་ལྕག་གཟེད་དགོས་བྱུང་བས། ངས་དངོས་གནས་ཁོས་ན་ཟུག་
མྱོང་བའི་རྣམ་པ་དེ་མཐོང་མི་འདོད། ཟས་ཀྱི་ཡི་གའང་མི་འདུག ཨེ་དི་ཀ་ལིན་ཏོན། ཁྱོད་
ཀྱིས་ཁོ་ལ་དེ་ལྟར་བཤད་དོན་ཅི་ཡིན་ནམ།”
ལིན་ཏོན་གྱིས་ཀྱང་ངུ་ཤུམ་དང་བཅས “ངས་ཀྱང་བསམ་གཟས་ནས་བཤད་པ་
མིན།” ཞེས་བཤད་ཞོར་བདག་གི་ལག་ཏུ་ཡོད་པའི་ལག་ཕྱིས་དེ་བླངས་ནས་རང་གི་ལུས་
སྟེང་གི་མི་གཙང་བ་དེ་དག་བྱི་དོར་བྱེད་ཞོར། “ངས་ཁོ་ལ་སྐད་ཆ་ཚིག་གཅིག་ཀྱང་མི་བཤད་
ཅེས་ཨ་མར་དམ་བཅའ་བཞག་ཡོད།” ཅེས་བཤད་བྱུང་།
“ད་མ་ངུ་། གང་ལྟར་ཁྱོད་ཀྱི་སྲོག་བཅད་མེད་པས། ད་རྙོག་དྲ་མི་བཟོ་རོགས། ངའི་
མིང་པོའང་སླེབས་བྱུང་བས། ཁ་རོག་གེར་སྡོད།” ཁཱ་སེ་རེན་གྱིས་དེ་ལྟར་བཤད་བྱུང་།
“ཆོག་གི ཆོག་གི གཅེས་ཕྲུག་ཚོ། རང་རང་གི་སྡོད་གནས་སུ་སོང་དང་།” ཧིན་དི་
ལེ་ཡིས་དེ་ལྟར་སྐད་ཅོར་རྒྱག་ཞོར་འཚབ་འཚུབ་ངང་སླེབས་བྱུང་བ་དང་། “གདོན་ཕྲུག་
དེས་ད་ལྟ་བདག་གི་ཞེ་སྡང་ཅུང་ཙམ་ལྷོད་ལ་འབབ་ཏུ་བཅུག་བྱུང་། ཨེ་དི་ཀ་ལིན་ཏོན།
ཐེངས་རྗེས་མར་ཁྱོད་ཀྱིས་ཀྱང་རང་གི་ཁུ་ཚུར་བཀོལ་ནས་གདོན་ཕྲུག་དེར་གཅར་རྡུང་
ཡིད་ཚིམ་པ་ཞིག་བྱོས" ཞེས་བཤད།
བཅུད་ལྡན་ཟས་རིགས་སྣ་ཚོགས་ལེགས་པར་བཤམས་པ་ན། སྤྲོ་སྟོན་ཆུང་ཆུང་དེས་
ཀུན་གྱི་ཁོང་ཁྲོའང་རེ་ཞིག་ཞི་བར་བྱས་སོང་། ཁོ་ཚོ་ནི་ལྷ་ཁང་ནས་རྟར་བཅིབས་པ་དང་
ཤིང་རྟར་སྡོད་པ་སོགས་ཀྱིས་ལམ་ཐག་ཅུང་རིང་པོ་ཞིག་བརྒྱུད་འོང་བ་ཡིན་པས་གྲོད་
པའང་ལྟོགས་འདུག དེ་བས་ཁོར་ཡུག་གི་བྱ་དངོས་གང་ལའང་སྣང་དོགས་ཅི་ཡང་མི་བྱེད་
པར་མཐའ་གཅིག་ཏུ་དགོང་ཟས་ཞིམ་པོར་རོལ་བཞིན་ཡོད།
སྐུ་ཞབས་ཨེན་ཧྲབ་ཀྱིས་བྱ་ཤ་དུམ་བུར་བགོས་ཏེ་སོ་སོའི་སྡེར་མའི་ནང་དུ་བཀང་རེ་
བཞག་འདུག སྦྱིན་བདག་མས་ཀུ་རེ་དང་མཚར་གཏམ་སྣ་ཚོགས་བཤད་དེ། ཀུན་ལ་སྤྲོ་བ་
དང་དགོད་ཁ་སློང་བར་བྱེད། ང་ནི་མོའི་ལྟག་རྒྱབ་ཏུ་བསྡད་དེ་ཞབས་ཞུ་སྒྲུབ་ཀྱིན་ཡོད་ལ།
ཁཱ་སེ་རེན་གྱིས་ཀྱང་སྣང་དོགས་ཅི་ཡང་མེད་པར་མདུན་གྱི་བྱ་ཤ་དེ་དུམ་བུར་བགོ་བཞིན་
འདུག་པས། ངའི་སེམས་སུ་རང་དབང་མེད་པར་སྐྱོ་སྣང་ཞིག་སྐྱེས་བྱུང་།
“དངོས་གནས་བརྩེ་བ་མེད་པའི་བྱིས་པ་ཞིག་རེད་ཨང་། མོའི་གྲོགས་པོས་སྡུག་
བསྔལ་མྱོང་བཞིན་ཡོད་ནའང་མོར་ཚོར་བ་ཙམ་ཡང་མེད་པས། ངོ་མ་སྒེར་སེམས་ཅན་
ཟེར་བ་མོ་རང་རེད།” ངས་དེ་ལྟར་ལྐོག་ནས་ཆིག་ལབ་ཅིག་བརྒྱབ་པ་ཡིན།མོས་ཚེབ་ཐུར་སྟེང་
འཛེར་བའི་བྱ་ཤ་རྡོག་པོ་དེ་ཁ་སྒོར་ཁྱེར་ནས་བཟའ་རྩིས་ཤིག་བྱས་
རྗེས། སླར་ཡང་སྡེར་མའི་ནང་དུ་བཞག་པ་དང་། ངོ་གདོང་རིམ་གྱིས་དམར་པོར་གྱུར་པ་དང་
མཉམ་དུ་མིག་ཆུ་རྡོག་པོ་གཉིས་དལ་གྱིས་བཞུར་བྱུང་། མོས་ལག་གི་ཚེབ་ཐུར་སར་བཞག་
རྗེས་མྱུར་དུ་ཅོག་རས་ཀྱི་འོག་ཏུ་འཛུལ་ནས་ནང་སེམས་ཀྱི་སྡུག་བསྔལ་སྦ་ཅི་ཐུབ་བྱས་བྱུང་།
དོན་དམ་དུ་ངའི་སེམས་སུ་ཡང་མོ་ནི་དེ་འདྲའི་ཁྲེལ་མེད་ཅིག་ཏུ་བརྩིས་མེད། ཉིན་གང་བོར་
མོའི་སེམས་ཁམས་ཧ་ཅང་མི་སྐྱིད་པའི་ཚུལ་དུ་ལུས་ཤིང་། སྡུག་བསྔལ་གྱི་ཁྲོད་དུ་རང་ཉིད་
གནས་འདི་ལས་ཐར་ཐབས་ཤིག་འཚོལ་གྱིན་ཡོད་ལ། མོ་རང་གཅིག་པུར་སྡོད་པའམ་ཡང་
ན་སྐབས་རེར་མིག་ཟུང་རིག་རིག་གིས་ཧེ་ཟི་ཁི་ལེ་ཧྥུ་གར་ཡོད་བཙལ། ངས་ཐབས་སྣ་ཚོགས་
ཤིག་བཙལ་ཏེ་ཧེ་ཟི་ཁི་ལེ་ཧྥུ་ལ་ཟ་མ་སྐྱེལ་ནས་འགྲོ་དུས་ད་གཟོད་ཁོ་ནི་སྦྱིན་བདག་གིས་
ཁང་མིག་ཅིག་ཏུ་བཅུག་སྟེ་ཟྭ་བརྒྱབ་འདུག་པ་མཐོང་བྱུང་།
དགོང་མོ་དེར་ང་ཚོས་བྲོ་ཚོགས་ཤིག་བསྡུས་པ་ཡིན། ཁཱ་སེ་རེན་གྱིས་སྦྱིན་བདག་ལ་
ཨེ་ས་བྷེ་ལར་བྲོ་འཁྲབ་རོགས་ཀྱང་མེད་པས། ཧེ་ཟི་ཁི་ལེ་ཧྥུ་ཕྱིར་གཏོང་རོགས་མཛོད་ཅེས་
ཞུ་བ་བྱས་ཀྱང་ངལ་བ་འབྲས་མེད་དུ་གྱུར་པ་དང་། སྦྱིན་བདག་གིས་དེའི་ཚབ་ཏུ་ང་ལ་བྲོ་
འཁྲབ་རོགས་བྱེད་དུ་བཅུག
ཚང་མ་དགའ་སྤྲོའི་ངང་བྲོ་གར་ལ་རོལ་བས་སེམས་ཀྱི་ཁུར་པོ་ཡོད་ཚད་རིང་དུ་དོར་
འདུག ཅི་མོའུ་ཏོན་གྱི་རོལ་ཚོགས་ཁྱིམ་འདིར་སླེབས་དུས་ང་ཚོ་སྔར་ལས་ཀྱང་སྤྲོ་བས་
བརྟས་ཡོད། རོལ་ཚོགས་དེ་ནི་མི་བཅོ་ལྔ་ལྷག་གིས་གྲུབ་ཅིང་། དུང་ཆེན་དང་དུང་རིང་།
སྦུབས་ཆེན་དང་སྒོར་དུང་། ཨོག་ལེན་ཆེ་བ་སོགས་རོལ་ཆས་སྣ་ཚོགས་དང་གཞས་པའི་
ཚོ་ཆུང་ཞིག་ཀྱང་འདུག ཁོ་ཚོ་ནི་ཡེ་ཤུའི་འཁྲུངས་སྐར་སླེབས་ཐེངས་རེར་སྐོར་སྐྱོད་ཀྱིས་
འཁྲབ་སྟོན་བྱེད་པ་དང་དེར་གླ་ཆའང་གང་འཚམ་བསྡུ་བ་ཡིན། ང་ཚོའི་སེམས་སུ་ཁོ་
ཚོའི་འཁྲབ་སྟོན་ནི་ཆེས་བཟང་བའི་ལེགས་སྐྱེས་ཤིག་ཏུ་བརྩི་བཞིན་ཡོད། འཁྲུངས་སྐར་བསུ་བའི་
གཞས་འགའ་བཏང་ཚར་རྗེས་ཡང་བསྐྱར་དམངས་གླུ་དང་རོལ་ཆས་ཀྱི་རམ་
འདེགས་མེད་པའི་གཞས་རྐྱང་འགའ་གཏོང་དགོས་པའི་རེ་བ་བཏོན་པ་ཡིན། ཨེན་ཧྲབ་
ལྕམ་མོ་ནི་རོལ་མོར་ཧ་ཅང་དགའ་མཁན་ཞིག་ཡིན་པས། ཁོ་ཚོས་ཀྱང་གཞས་མང་པོ་ཞིག་
གཅིག་རྗེས་གཉིས་མཐུད་ཀྱིས་བཏང་བྱུང་།
ཁཱ་སེ་རེན་ཡང་རོལ་མོར་ཤིན་ཏུ་དགའ་མཁན་ཞིག་ཡིན། འོན་ཀྱང་མོས་བཤད་པ་
ལྟར་ན། གལ་ཏེ་ཁང་བརྩེགས་ཀྱི་ཡང་སྟེང་ནས་ཉན་ཚེ་ད་གཟོད་ཆེས་སྙན་པ་ཞིག་ཡིན་
ཟེར་བཞིན་མོ་རང་མུན་ནག་གི་ཁྲོད་ནས་ཁང་པའི་ཡང་སྟེང་དུ་འགོས་སོང་། ང་ཡང་མོའི་
རྗེས་འབྲངས་ནས་ཕྱིན་པ་དང་། ཁོ་ཚོས་གཤམ་གྱི་ཚོམས་ཁང་གི་སྒོ་གཏན་ཟིན་པས་ངེད་
གཉིས་ཕྱི་རུ་བུད་ཟིན་པར་ཡང་དོ་སྣང་བྱས་མ་བྱུང་།
མོ་རང་ཐེམ་སྐས་ཀྱི་རྩེར་སླེབས་ཀྱང་སྔར་བཞིན་གོམ་མཚམས་མི་འཇོག་པར། ཧེ་ཟི་
ཁི་ལེ་ཧྥུ་བཅུག་ཡོད་སའི་གནམ་ཁང་གི་ཕྱོགས་སུ་ཕྱིན་པ་དང་། སྒོའི་ཕྱི་ལོགས་ནས་ཁོའི་
མིང་ནས་བོས་ནའང་ཐོག་མར་ཁ་ཡ་ཙམ་ཡང་མི་བྱེད་མོད། མོས་བསྟུད་མུར་ཐེངས་འགར་
བོས་པས་མཐར་ཁོས་ཀྱང་ཁང་པའི་ནང་ལོགས་ནས་ཁ་གྲགས་ཏེ་ཕན་ཚུན་ལ་ཁ་བརྡ་
བྱེད་མགོ་བརྩམས།
ངས་སྙིང་རྗེ་བའི་བྱིས་པ་དེ་གཉིས་ཀས་ཁ་བརྡ་བྱེད་པའི་ཚུལ་མཐོང་ནས་ཁོ་ཚོར་བར་
ཆད་མ་བཟོས་པར་བསྡད་ཅིང་། འཁྲབ་སྟོན་པ་རྣམས་ཀྱིས་གཞས་བཏང་ནས་ཚར་ལ་ཉེ་
བའི་སྐབས་སུ་ད་གཟོད་ཁོ་གཉིས་ལ་མཚམས་འཇོག་དགོས་པའི་བརྡ་གཏོང་དུ་སོང་བ་ཡིན།
ཡིན་ནའང་མོ་རང་སྔར་གྱི་གནས་དེ་རུ་མཐོང་རྒྱུ་མི་འདུག་ཅིང་། ཁང་པའི་ནང་
རོལ་ནས་མོའི་སྐད་ཅིག་གྲག་བཞིན་ཡོད་པ་ཐོས་བྱུང་། མ་གཞི་མོ་ནི་གནམ་ཁང་ཞིག་གི་
དྲ་མ་བརྒྱུད་ནས་ཁང་ཀླད་དུ་ཕྱིན་པ་དང་། དེ་ནས་ཧེ་ཟི་ཁི་ལེ་ཧྥུ་ཡོད་སའི་གནམ་ཁང་
དེའི་ནང་འཛུལ་སོང་བ་རེད་འདུགངས་ཞུ་བ་གང་མང་བྱས་མཐར་མོ་ད་གཟོད་ཁང་པ་དེ་ལས་ཕྱིར་ཁྲིད་ཡོང་བ་ཡིན་
ལ། སྐབས་དེར་ཧེ་ཟི་ཁི་ལེ་ཧྥུ་ཡང་རྗེས་འབྲངས་ནས་སླེབས་བྱུང་། མོས་ང་ལ་ཨུ་ཚུགས་
མཐར་སྐྱེལ་གྱིས་ཁོ་ཡང་ཐབ་ཚང་དུ་ཁྲིད་དགོས་ཟེར། ངའི་སེམས་སུ་ཡང་དོན་རྐྱེན་ཆུང་
ཆུང་ཞིག་གི་ཕྱིར་དུ་ཉེས་ཆད་ལྕི་མོ་ཕོག་ཅིང་། ཁ་སང་ཉིན་གུང་ནས་ཟས་ཁམ་གང་ཡང་
ཟོས་མེད་པས་ཐབས་བརྒྱ་ཇུས་སྟོང་གིས་ཁོར་ཟ་མ་ཞིག་བཟའ་རུ་འཇུག་དགོས་སྙམ།
ངས་ཁོ་ཁྲིད་་ཡོང་སྟེ་མེ་མེ་ཐབ་འགྲམ་དུ་རྐུབ་སྟེགས་ཤིག་བཞག་ནས་དེར་སྡོད་དུ་
བཅུག་པ་དང་། ཁ་ཟས་གང་བཟང་མང་པོ་ཞིག་ཁྱེར་ཡོང་ནས་ཟ་འཐུང་གི་སྐུལ་མ་བྱས་
ནའང་། ཁོ་ལ་སྙུང་གཞི་ཞིག་བྱུང་ཟིན་པས་ཉུང་ཙམ་ལས་ཟོས་མ་བྱུང་།དེ་བས་ངས་ཁོ་ལ་
མགྲོན་ལེགས་པོ་ཞིག་བྱེད་བསམ་པའི་རེ་བ་དེ་ཡང་དོན་མེད་དུ་གྱུར། ཁོས་གྲུ་མོ་གཉིས་
པུས་མོར་ཁེན་ཞིང་ལག་ཟུང་གིས་མ་ནེ་སྐྱོར་ནས་སྡོད་པ་ལས་སྐད་ཆ་ཚིག་གཅིག་ཀྱང་
མི་བཤད་པར་འདང་རྒྱག་གི་ནང་དུ་ལྷུང་འདུག ངས་ཁྱོད་ཀྱིས་ཅི་ཞིག་ལ་འདང་རྒྱག་
གིན་ཡོད་ཅེས་ཡང་ཡང་དྲིས་མཐར་ཁོས་ཧ་ཅང་གཟབ་ནན་གྱིས་བཤད་རྒྱུར།
“ངའི་སེམས་སུ་དྲན་པ་ནི་ནམ་ཞིག་གི་ཚེ་ན་ཐབས་བརྒྱ་ཇུས་སྟོང་གིས་ཧིན་དི་ལེ་
ལ་སྐྱིན་པ་ཡིད་ཚིམ་པ་ཞིག་ཇི་ལྟར་ལེན་རྒྱུ་དེ་ཡིན་ལ། ངས་ཁོ་ལ་སྐྱིན་པ་མ་བླངས་པའི
ཡར་སྔོན་དུ་ཁོ་ཚེ་ཐོག་འདིར་གསོན་ཐུབ་པའི་སྨོན་ལམ་རྒྱག་བཞིན་ཡོད།”
“ཁ་རོག དེ་ལྟར་ལབ་མི་རུང་། སྐྱབས་མགོན་གྱིས་མི་ངན་ལ་ཉེས་ཆད་གཅོད་སྲིད་
པས། ང་ཚོས་ནམ་ཡང་བཟོད་པ་བསྒོམ་དགོས།”
“མིན། སྐྱབས་མགོན་གྱིས་ཀྱང་ངའི་རེ་འདོད་བཀག་མི་ཆོག ད་ནི་ངས་འཁོན་ལན་
སློག་རྒྱུའི་ཐབས་བཀོད་འབའ་ཞིག་འཚོལ་བཞིན་ཡོད་པས། སུས་ཀྱང་ང་ལ་བར་ཆད་མ་
བྱེད་དང་།ངས་ཅིས་ཀྱང་ཐབས་ཤིག་རྙེད་ཁོ་ཐག་ཡིན།” ཁོས་དེ་ལྟར་ལན་བཏབ་བྱུང་།
“རེད་ཡ། སྐུ་ཞབས་ལོ་ཁི་ཝོ་དི། གཏམ་རྒྱུད་འདི་དག་ཁྱོད་ལ་བཤད་པས་དགོས་པ་ཅི་ཡོད། 
ངས་དངོས་གནས་འབྲེལ་མེད་ཀྱི་ཉོག་གཏམ་མང་པོ་ཞིག་བཤད་ནས་ཁྱོད་ཀྱི་
འབྲས་ཐུག་ཀྱང་འཁྱགས་སོང་། ཕལ་ཆེར་ཁྱོད་རང་ཡང་སུན་སྣང་སྐྱེས་ཡོད་རྒྱུ་རེད། དོན་
དམ་དུ་ཁྱོད་ཀྱིས་ཤེས་འདོད་པ་ནི་ཧེ་ཟི་ཁི་ལེ་ཧྥུ་ཡི་ལོ་རྒྱུས་ཡིན་པས། མ་གཞི་སྐད་ཆ་
ཚིག་འགའ་ཡིས་མདོར་བསྡུས་ཤིག་བཤད་ཀྱང་མི་ཆོག་པ་མེད།”
ཁྱིམ་འཛིན་ཞལ་ཏ་མས་ཚིག་དེ་འདྲ་ཞིག་གིས་རང་གི་སྐད་ཆའི་མཇུག་བསྡུས་པ་
དང་། ལག་གི་ཁབ་སྐུད་ཀྱང་སར་བཞག་བྱུང་། འོན་ཀྱང་ང་ནི་སྔར་བཞིན་གནས་དེ་ནས་
འབྲལ་འདོད་མ་བྱུང་ལ།སུན་སྣང་ཡང་གཏན་ནས་སྐྱེས་མ་བྱུང་།
“ལྕམ་མོ་ནེ་ལི་དེན་། ཁྱོད་ད་དུང་དུས་ཚོད་ཕྱེད་ཀར་འདིར་བཞུགས་རོགས། དེ་
ལྟར་དལ་ལྷོད་ལྷོད་ཀྱིས་ཤོད་དང་། ཉན་འདོད་ཧ་ཅང་ཆེ། ཁྱོད་ཀྱིས་བཤད་པའི་མི་སྣ་རེ་
རེས་བདག་གི་ཡིད་སེམས་དྲངས་བྱུང་།” ངས་དེ་ལྟར་མོར་བཤད་པ་ན།
མོས “སྐུ་ཞབས་ལགས། ཆུ་ཚོད་བཅུ་གཅིག་པར་སླེབས་འདུག” ཟེར།
“སྐྱོན་མེད། ང་རང་ནམ་རྒྱུན་མཚན་མོའི་ཆུ་ཚོད་བཅུ་གཉིས་མ་བརྒལ་བར་གཉིད་
མི་སྲིད་ལ། ཕྱི་ཉིན་གྱི་ཆུ་ཚོད་བཅུ་པའི་སྟེང་ད་གཟོད་ཡར་ལངས་པ་ཡིན་པས། ཆུ་ཚོད་
གཅིག་ནས་གཉིས་བར་སླེབས་ཀྱང་འཕྱི་རྒྱུ་མི་འདུག”
“ཁྱོད་རང་ཞོགས་པར་ཆུ་ཚོད་བཅུ་པར་ཐོན་རག་བར་གཉིད་ནས་སྡོད་མི་རུང་། དེ་
ལྟར་བྱས་ན་ཉིན་གཅིག་གི་ཆེས་ལེགས་པའི་དུས་ཚོད་མང་ཆེ་བ་ཤོར་འགྲོ་བས། ཚེ་གང་
གི་བྱ་བ་མང་པོ་ཞིག་ཀྱང་དོན་མེད་འཕྲོ་བརླག་ཏུ་གཏོང་ཉེན་ཡོད།"
“ལྕམ་མོ་ནེ་ལི་དེན་ལགས། གང་ལྟར་ཁྱོད་མར་བཞུགས་དང་། ངས་ཁྱོད་ཀྱིས་བཤད་
པའི་གཏམ་རྒྱུད་དེར་ཆ་ཚང་ཞིག་ཉན་རྒྱུའི་སེམས་ཐག་བཅད་ཟིན། ཕར་བལྟས་ཚོད་ལ་
སང་ཉིན་གང་ལྟར་ང་ལ་ཆམ་པ་ལྗིད་མོ་ཞིག་ཕོག་ངེས་རེད།”
“ཡ་ཡ། དེ་ན་ངས་ཧ་ལམ་ལོ་ངོ་གསུམ་རིང་གི་དུས་ཚོད་དེ་བསྐྱུར་ནས་མཇུག་གི་དོན་དག་
རྣམས་འཆད་པར་བྱ། མི་ལོ་དེ་དག་གི་རིང་ལ་ཨེན་ཧྲབ་ལྕམ་མོ་ནི
“མི་ཆོག མི་ཆོག བར་མཚམས་ཀྱི་དོན་དག་མང་པོ་ཞིག་བསྐྱུར་ན་གཏན་ནས་མི་
འགྲིག དཔེར་ན། ཁྱོད་རང་གཅིག་པུ་སོས་དལ་བག་ཕབ་ཀྱི་གནས་ཤིག་ཏུ་བསྡད་དེ། ཞི
ལའི་ཨ་མས་ཞི་ཕྲུག་གི་ལུས་ཧྲིལ་བོར་ལྕེ་ལྡག་བྱེད་པར་གཟབ་ནན་གྱིས་ལྟ་བཞིན་པའི་
སྐབས་སུ། ཞི་མས་མཉམ་མ་བཞག་པར་ཞི་ཕྲུག་གི་རྣ་བ་གཅིག་ཁོ་ནར་ལྕེ་ལྡག་མ་བྱས་
པར་བསྐྱུར་བ་ཡིན་ན། ཁྱོད་ཀྱི་སེམས་པ་དེ་འདྲའི་སྐྱིད་པོ་ཞིག་ཡོང་མི་སྲིད་པ་དེ་དང་
གཅིག་འདྲ་རེད།'
“དེ་ནི་དངོས་གནས་ཧ་ཅང་སྐྱིད་ལུག་བག་ཕབ་ཀྱི་སེམས་ཁམས་ཤིག་རེད།"
“ཏག་ཏག་ཁྱོད་ཀྱིས་བཤད་པ་ལས་ལྡོག་སྟེ། དེ་ནི་སྤྲོ་སྣང་ཆེ་ཐལ་དྲགས་ནས་སུན་
སྣང་བསྐྱེད་ཡོང་བའི་སེམས་ཁམས་ཤིག་རེད། མིག་སྔར་ངའི་སེམས་ཁམས་ནི་ཏག་ཏག་དེ་
འདྲ་ཞིག་རེད། དེ་བས་ཁྱོད་ཀྱིས་གཏམ་རྒྱུད་ཀྱི་མགོ་མཇུག་བར་གསུམ་ཞིབ་མོར་འཆད་
རོགས། ངས་བལྟས་ན་ཡུལ་འདིའི་མི་རྣམས་ལ་གྲོང་ཁྱེར་བ་རྣམས་དང་བསྡུར་ན་བཟང་
ཆ་མང་པོ་ཞིག་འདུག་སྟེ། དེ་ནི་ས་དོང་ནང་གི་འབུ་སྡོམ་དང་རྩྭའི་སྤྱིལ་བུའི་ནང་གི་འབུ་
སྡོམ་གཉིས་མི་འདྲ་བའི་ངང་ཚུལ་དང་མཚུངས། ཡིན་ནའང་བདག་གི་ཡིད་སེམས་འཕྲོག་
པའི་རྒྱུ་མཚན་གཙོ་བོ་ནི་ཁྱོད་རང་ཟུར་ལོགས་ཀྱི་ལྟད་མོ་བ་ཞིག་ཡིན་པའི་དབང་གིས་མ་
རེད། ཁོ་ཚོ་ནི་དོན་ངོ་མར་འཚོ་བར་དུངས་ཞེན་ཆེ་ཞིང་ལྷག་ཏུ་རང་ལྟ་མཁྲེགས་འཛིན་
བྱེད་མཁན་ཤ་སྟག་ཏུ་སྣང་ལ། དོན་སྙིང་མེད་པའི་ཕྱི་ཚུལ་གྱི་དོན་བྱ་ཉག་ཉོག་འབའ་ཞིག་
ལ་མགོ་འཁོར་ནས་སྡོད་མཁན་དེ་འདྲ་ཞིག་གཏན་ནས་མ་རེད་ཨང་། ངས་གནས་འདི་
རུ་ཚེ་གང་བོར་འགྱུར་མེད་ཀྱི་བརྩེ་དུང་འཛིན་མཁན་ཡོད་པར་ཡིད་ཆེས་བྱེད་ཀྱིན་ཡོད་
མོད། ཡིན་ནའང་རྟག་བརྟན་འགྱུར་མེད་ཀྱི་བརྩེ་དུང་གི་རྒྱུན་དེ་ལོ་གཅིག་གི་རིང་ལའང་
སྐྱོང་ཐུབ་མཁན་ཡང་མང་པོ་ཡོད་མི་སྲིད་སྙམ་པའི་ཐེ་ཚོམ་ཆེ། དཔེར་ན། དེ་ནི་གྲོད་པ་ལྟོགས་
ཡོད་པའི་མི་ཞིག་གི་མདུན་དུ་ཟས་རིགས་སྡེར་མ་གང་བཞག་ཚེ། ཁོའི་ཟས་ལ་སྲེད་
པའི་འདོད་པ་མ་ལུས་གཅིག་ཏུ་བསྡུས་ནས་ཟས་རིགས་སྣ་གཅིག་པོ་དེ་ཁོ་ན་ཞིམ་སྣང་
དང་བཅས་བཟའ་སྲིད་པ་དང་། ཕྱོགས་གཞན་ཞིག་ནས་བཤད་ན། གལ་ཏེ་གྲོད་པ་ལྟོགས་
པའི་མི་དེའི་མདུན་དུ་ཧྥ་རན་སིའི་ཟས་མཆོག་སྣ་འཛོམས་ཤིག་ལེགས་པར་བཤམས་པ་
ན། ཟས་རིགས་སྣ་མང་གི་རོ་བཅུད་མྱོང་བའི་སྐལ་བ་ལྡན་ནའང་། རྗེས་སུ་ཕྱིར་དྲན་རེ་
བྱས་ཚེ་ཟས་རིགས་རེ་རེས་ཁོ་ལ་བག་ཆགས་ཨེན་ཙམ་རེ་ལས་འཇོག་ཐུབ་མེད་པ་དེ་དང་
གཅིག་འདྲ་རེད།"
“འོ། རེད་ཡ། དོན་དེ་དག་གི་ངོས་ནས་བཤད་ན། ཡུལ་འདིའི་མི་རྣམས་ལ་གཞན་
དང་མི་འདྲ་བའི་ཁྱད་ཆོས་ཅང་མེད། རྗེས་ཕྱོགས་ཁྱོད་ཀྱིས་ག་ལེར་ཤེས་ཡོང་། ངས་བཤད་
པའི་མགོ་མཇུག་མེད་པའི་སྐད་ཆ་འདིས་ཁྱོད་ཀྱི་མགོ་རྨོངས་སུ་འཇུག་ཀྱང་སྲིད།” ལྕམ་
མོ་ནེ་ལི་དེན་གྱིས་དེ་ལྟར་བཤད་བྱུང་།
“དགོངས་པ་མ་ཚོམ།” ངས་ལན་བཏབ་དོན། “ཁྱོད། བདག་གི་གྲོགས་པོ། ཁྱོད་ཀྱི
གོང་གི་སྐད་ཆ་དེ་ནི་ཏག་ཏག་ལྡོག་ཕྱོགས་ཀྱི་བདེན་དཔང་ཞིག་རེད། ཕར་བལྟས་ཚོད་ལ་
ཁྱོད་ཀྱི་ལུས་སྟེང་དུ་སྤྱིར་བཏང་ཞིང་གྲོང་ལུང་ཁུག་གི་མི་ཡི་ཉམས་སྣང་ཏོག་ཙམ་རེ་ལུས་
ཡོད་པ་མ་གཏོགས། ངས་མ་གཞི་ཁྱོད་ཚོའི་གྲལ་རིམ་དེའི་མི་ལ་ཡོད་འོས་འདོད་ཀྱིན་པའི་
སྤྱོད་ལམ་གྱི་ཁྱད་གཤིས་གཞན་མང་པོ་ཞིག་མཐོང་རྒྱུ་མི་འདུག ངས་བལྟས་ན་ཁྱོད་ནི་
གཡོག་འཁོར་གཞན་དག་ལས་ཁྱད་དུ་འཕགས་པ་ཞིག་རེད། ཁྱོད་ཀྱིས་རང་གི་བསམ་གཞིག་
གི་ནུས་པ་ཡང་གསོ་སྐྱོང་ཅི་ཐུབ་བྱས་ཡོད་འདུག་སྟེ། རྒྱུ་མཚན་ནི་རང་གི་ཚེ་སྲོག་དེ་དོན་
མེད་ཀྱི་ལས་ཀ་ཙག་ཙིག་གི་ཁྲོད་ཆུད་ཟོས་སུ་གཏོང་བའི་གོ་སྐབས་མེད་པས་རེད།” ངས་དེ་
ལྟར་བཤད་པ་ན། ལྕམ་མོ་ནེ་ལི་དེན་ཡང་ལྷུག་ལྷུག་ཏུ་བགད་བྱུང༌།
“རེད་ཡ། ངས་ཀྱང་རང་ཉིད་ནི་བསམ་ཤེས་པའི་བུད་མེད་བརྟན་པོ་ཞིག་ཏུ་བརྩིས་ཡོད། 
དེ་ནི་ཞིང་གྲོང་དུ་བསྡད་པ་ཁོ་ནའི་རྐྱེན་མིན་པར། ལོ་ཧྲིལ་བོར་རྒྱུས་ཡོད་ཀྱི་ངོ་
གདོང་དང་སྤྱོད་ལམ་དེ་དག་ལ་ཁ་བྲལ་མ་མྱོང་བ་དང་། ང་རང་མ་གཞི་ནས་གཟབ་ནན་
གྱི་སློབ་གསོའི་ཁོར་ཡུག་ཅིག་ལ་མོས་པ་ཡོད་པས། དེ་དག་གིས་ངའི་ཤེས་རབ་བསྐྱེད་
པ་རེད། སྐུ་ཞབས་ལོ་ཁི་ཝོ་དི་ལགས། ཡང་གཅིག་བཤད་ན་ཁྱོད་ཀྱིས་ངས་དཔེ་ཆ་མང་
པོ་ཞིག་བཀླགས་མྱོང་བ་རྟོགས་མི་སྲིད། དཔེ་ཁང་འདིའི་ནང་གི་དཔེ་ཆ་གང་ཞིག་ཡིན་
རུང་ངས་བཀླགས་མ་མྱོང་བ་ཞིག་ཧ་ལམ་ཡོད་མི་སྲིད། གྷི་རི་སི་དང་ལ་ཏིང་། འཇར་མན་
བཅས་ཀྱི་ཡི་གེས་བྲིས་པ་ཞིག་མིན་ཚེ། གཞན་གང་ལའང་བལྟས་མྱོང་ཞིང་དེའི་ཁྲོད་
ནས་ཤེས་བྱ་མང་པོ་ཞིག་ཀྱང་བསླབས་ཡོད་པས། དབུལ་ཁྱིམ་ནས་སྐྱེས་པའི་བུ་མོ་ཞིག་
ལ་མཚོན་ན་ཤེས་རིག་སློབ་སྦྱོང་གི་ཐད་དུ་འདི་ལས་ལྷག་པའི་སྐལ་བ་གཞན་ཞིག་རྙེད་
ཐབས་ཡོད་པ་མ་རེད།”
“འོན་ཀྱང་། གལ་ཏེ་རྒྱུན་ལྡན་གྱི་ཁ་བརྡ་ལྟར་གཏམ་རྒྱུད་འདི་གསལ་བོ་ཞིག་བཤད་
དགོས་ན། སྐད་ཅིག་ཉིད་ལ་ལོ་གསུམ་རིང་གི་དོན་དག་ཡོད་ཚད་བསྐྱུར་ནས་གསལ་བོ་
ཞིག་གླེང་ཐབས་ཀྱང་མི་འདུག་པས། ད་ནི་ལོ་གཉིས་པའི་དབྱར་ཁ་དེ་ནས་མགོ་བཙུགས་
ཏེ་མུ་མཐུད་དུ་བཤད་པར་བྱ། དེ་ནི་སྤྱི་ལོ་གཅིག་བདུན་དོན་བརྒྱད་ལོའི་དབྱར་ཁ་སྟེ། ད་
ནས་ཡར་བརྩིས་པའི་མི་ལོ་ཉེར་གསུམ་གྱི་སྔོན་ཞིག་རེད།”

ལེའུ་བརྒྱད་པ།

ནམ་མཁའ་གཡའ་དག་པའི་ཟླ་དྲུག་པའི་ཞོགས་པ་ཞིག་ལ། ངས་ཐོག་དང་པོར་
གཉོར་སྐྱོང་བྱས་པའི་གཅེས་ཕྲུག་སྟེ། ཁྱིམ་རྒྱུད་རྙིང་པ་དེའི་ཆེས་མཇུག་མཐའི་སྦྱིན་
བདག་སྐུ་ཞབས་ཨེན་ཧྲབ་ཆུང་བ་འཇིག་རྟེན་མི་ཡུལ་འདིར་སྐྱེས་བྱུང་།
ང་ཚོས་ཐག་རིང་གི་ཞིང་ས་དེར་རྩྭ་འབྲེག་གིན་ཡོད། ཞོགས་ཟས་སྐྱེལ་མཁན་བུ་མོ་
དེ་ནམ་རྒྱུན་ལས་ཆུ་ཚོད་གཅིག་གིས་སྔུན་ལ་སླེབས་བྱུང་། མོ་ནི་ཐད་ཀར་ཕྱུགས་ར་བརྒལ་
ནས་ལམ་ཕྲན་དུ་བུད་པ་དང་།མདུན་དུ་རྒྱུག་ཞོར་ངའི་མིང་ནས་འབོད་ཀྱིན་གདའ།
“ཨ་ལ་ལ། བྱིས་པ་ཚོ་སྟུག་ཅིག་སྐྱེས་འདུག” མོས་དབུགས་ཧལ་བཞིན “དངོས་
གནས་བྱིས་པ་སྙིང་རྗེ་བོ་ཞིག་རེད་ཡ། ཡིན་ནའང་སྨན་པས་བཤད་ན། སྦྱིན་བདག་མའི་
སྲོག་སྐྱོབ་དཀའ་རྒྱུ་རེད་ཟེར། མོ་རང་ལོ་འདི་འགར་ཡུན་རིང་ལ་ན་བས་ད་ལྟ་སྐྱོབ་ཐབས་
མི་འདུག་ཅེས་སྨན་པས་སྐུ་ཞབས་ཧིན་དི་ལེ་ལ་བཤད་ཀྱིན་པ་ངས་དངོས་སུ་ཐོས། དེ་བས་ད་
ལོའི་དགུན་ཟུག་རག་བར་དུ་མོ་གསོན་ཐབས་དཀའ་རྒྱུ་རེད། ཁྱོད་རང་མྱུར་དུ་ཕྱིན་ན་འགྲིག
གལ་ཏེ་བྱིས་པ་དེ་ཁྱོད་ལ་གཉོར་དུ་བཅུག་ཚེ། ཀ་ར་དང་འོ་མས་གསོ་དགོས་ངེས། ཉིན་
མཚན་མེད་པར་དེ་ལ་བདག་སྐྱོང་བྱ་དགོས་རྒྱུ་རེད། རྒྱུ་མཚན་ནི་སྦྱིན་བདག་མ་ཚེ་ལས་
འདས་རྗེས་བྱིས་པར་གཉོར་སྐྱོང་བྱེད་མཁན་ཁྱོད་རང་ལས་ལྷག་མེད།”
“མོའི་སྙུང་གཞི་དེ་འདྲའི་ཚབས་ཆེན་ཞིག་རེད་དམ།” ངས་དེ་ལྟར་འདྲི་ཞོར་དུ་ལག་གི་
ཟོར་བ་སར་བཞག་ནས་ལམ་ལ་ཆས་པར་སྟ་གོན་བྱས།
ངས་བལྟས་ན་ཧ་ཅང་ཚབས་ཆེན་རེད། ཡིན་ནའང་མོའི་རྣམ་རིག་ལ་བལྟས་ན་
དེ་འདྲའི་མི་ལེགས་རྒྱུ་མེད་པ་འདྲ།” བུ་མོ་དེས་དེ་ལྟར་ལན་བཏབ་བྱུང་། “མོའི་བཤད་
ཚུལ་ལ་བལྟས་ན། བྱིས་པ་ནར་སོན་རག་བར་དུ་མོས་ཀྱང་རང་ཉིད་གསོན་ཐུབ་རྒྱུར་རེ་
བ་བཅངས་ཡོད་ཚོད་རེད། མོ་ནི་རང་གི་གཅེས་ཕྲུག་དེར་འདང་རྩིས་ཧ་ཅང་ཆེ། དེ་ལ་
ཁག་མི་འདུག་སྟེ། བྱིས་པ་དེ་ནི་དངོས་གནས་ལྷ་ཕྲུག་ཅིག་དང་འདྲ། གལ་ཏེ་ང་རང་མོ་
ཡིན་པའི་དབང་དུ་བཏང་ན་ངས་ཀྱང་བྱིས་པ་འདི་བསྐྱུར་ནས་འཆི་མི་ཐུབ་པ་ཁོ་ཐག་རེད།
སེམས་སུ་བྱིས་པ་དེ་མིག་གིས་ཐེངས་གཅིག་མཐོང་ནའང་ནད་གཞི་རང་ཤུགས་ཀྱིས་སོས་
ལོས་འགྲོ་སྙམ་པ་ཞིག་འདུག ཡིན་ནའང་ཏག་ཏག་སྨན་པ་ཁན་ནེ་ཟི་ཡིས་རྦད་དེ་ཉན་
མི་འདོད་པའི་སྡོམ་ཚིག་ཅིག་བཞག་སོང་། ང་ནི་དངོས་གནས་ཁོ་ལ་འཚིག་པ་ཟ། ཕྲུ་གུ་
སྐྱེ་ལེན་བྱེད་མཁན་རྒན་མོ་ཨ་ཅུ་ཡིས་བྱིས་པ་པང་ནས་སྐས་རྐང་ལས་བབས་ཤིང་གཞིས་
ཁང་དབུས་མ་རུ་བཞུགས་པའི་སྦྱིན་བདག་ཨེན་ཧྲབ་ཀྱི་མདུན་སར་ཁྱེར་ཡོང་ནས་ལྟ་རུ་
བཅུག་པ་ན། ཁོའི་གདོང་ལའང་དགའ་སྤྲོའི་འཛུམ་མདངས་ཤིག་རྒྱས་བྱུང་། འོན་ཀྱང་སྐད་
ཆ་ཡག་པོ་ཚིག་གཅིག་ཀྱང་བཤད་མི་ཤེས་པའི་ལྷ་རྗེ་རྒན་པོ་དེ་རྒྱུགས་ཡོང་ནས་ཅི་བཤད་
འདི་བཤད་མེད་པར། ཨེན་ཧྲབ། ཁྱོད་རང་ཡང་ལས་བསོད་ཅན་ཞིག་རེད། ལྕམ་མོས་ད་ལྟ་
ཁྱོད་ལ་བྱིས་པ་ཞིག་སྐྱེ་ཐུབ་སོང་། ངས་མོ་རང་ཁྱིམ་འདིར་ཐོག་མར་འབྱོར་དུས་ནས་ཡུན་
རིང་པོར་གསོན་མི་ཐུབ་པ་ཤེས་ཡོད། ད་ལྟ་ངས་ཁྱོད་ལ་གསལ་བོ་བཤད་ཆོག མོ་ནི་ད་ལོའི་
དགུན་ཟུག་རག་བར་དུའང་གསོན་དཀའ་བར་འདུག་པས། ཁྱོད་ཀྱིས་ཀྱང་སེམས་སྡུག་
མ་བྱེད། འདི་ནི་ལས་དབང་ཡིན་པས་བཟློག་ཐབས་ཡོད་པ་མ་རེད། ཡང་གཅིག་བཤད་ན།
ཁྱོད་ཀྱང་མི་བསམ་ཤེས་ཡིན་པས་མ་གཞི་ནས་ཆུང་མ་འདི་ལྟ་བུ་ཞིག་ལེན་མི་རུང་བ་ལོས་
ཤེས།" ཟེར།“འོ་ན་སྦྱིན་བདག་གིས་ཅི་ཟེར།” ངས་དེ་ལྟར་དྲིས།
“ཁོས་རྒན་འཁོགས་དེ་ལ་སྡིགས་དམོད་ཡིད་ཚིམ་པ་ཞིག་བྱས་བྱུང་། ཡིན་ནའང་
ངའི་རྣམ་རིག་ནི་སྙིང་རྗེ་བའི་བྱིས་པ་དེ་ཁོ་ནའི་སྟེང་ལ་འཁོར་བས། གཞན་ལ་དེ་འདྲའི་
དོ་སྣང་མ་བྱས། ང་རང་ཡང་རྒན་མོ་ཨ་ཅུ་དང་མཉམ་དུ་མྱུར་སྟབས་ཀྱིས་ཕྱིར་ལོག་པ་ཡིན།
ངའི་ཡིད་ལ་ཧིན་དི་ལེ་འཁོར་ཐེངས་རེར་རང་དབང་མེད་པར་སྐྱོ་སྣང་ཞིག་སྐྱེས་བྱུང་།
ཁོའི་སེམས་སུ་ལྕམ་མོ་དང་གཅེས་ཕྲུག་གཉིས་ལས་གཞན་སུ་ཡང་མེད་ཅིང་དེ་གཉིས་
ཀར་ཧ་ཅང་དགའ་བ་རེད། དེ་བས་གལ་ཏེ་དེ་གཉིས་ལས་གང་རུང་ཞིག་མེད་པར་གྱུར་ཚེ།
ཁོར་སྡུག་བསྔལ་ཇི་འདྲ་ཞིག་ཡོད་སྲིད་པ་སུས་ཀྱང་མི་ཤེས་ལ། ཁོས་རྗེས་ཕྱོགས་ཀྱི་མི་ཚེ་
རིང་པོའང་སྐྱེལ་དཀའ་ཚོད་རེད།”
ང་ཚོ་རྒྱུག་ནས་རླུང་ཁའི་རི་ཁྱིམ་དུ་འབྱོར་དུས་ཁོ་སྒོ་ཆེན་གྱི་འགྲམ་དུ་ལངས་འདུག
ང་ཁོའི་ཉེ་འགྲམ་བརྒྱུད་ནས་འགྲོ་སྐབས། བྱིས་པ་སྔར་བཞིན་བདེ་ཐང་ཡིན་ནམ་ཞེས་
དྲིས་པ་ན། ཁོས “ནེ་ལི། ཧ་ཅང་བདེ་ཐང་རེད།" ཅེས་བཤད་བཞིན་དགའ་བའི་འཛུམ་
མདངས་ཤིག་བསྟན་བྱུང་། ངས་སྤོབས་པ་ཆེར་བསྐྱེད་ཀྱིས “ལྕམ་མོའི་གནས་ཚུལ་ཇི་
འདྲ་རེད། སྨན་པས་བཤད་ན” ངས་དེ་ལྟར་བཤད་མ་ཚར་གོང་ལ། ཁོས་ངའི་ཚིག་
མཚམས་བཅད་དེ། “སྨན་པ་ཁྱི་སྐྱག་འདྲ་བ་དེས་གང་བྱུང་ལབ་པ་རེད། ཧྥུ་རན་སེ་སི་ལ་
ཉེན་ཁ་ཅི་ཡང་མེད།གཟའ་འཁོར་རྗེས་མར་མོ་རང་དྲག་སྐྱེད་བྱུང་ཁོ་ཐག་ཡིན། ཁྱོད་ཐོག་
ཁང་དུ་སོང་ནས་མོ་ལ་ང་བལྟ་རུ་ཡོང་རྒྱུ་ཡིན་པ་དང་། སྐད་ཆ་ཅི་ཡང་མི་བཤད་པར་ལྷིང་
འཇགས་ཀྱིས་ངལ་གསོ་རོགས་ཞེས་ཤོད་ཅིག ང་རང་མོར་ཁ་བྲལ་ནས་འདིར་ཡོང་དོན་
ཡང་མོ་རེ་ཞིག་ཁ་རོག་གེར་སྡོད་དུ་འཇུག་ཆེད་ཡིན།” ཁོས་གདོང་མདོག་དམར་པོར་
འགྱུར་བཞིན་དེ་ལྟར་བཤད་བྱུང་།
ངས་ཀྱང་སྦྱིན་བདག་གིས་བསྐུར་བའི་སྐད་དེ་ཨེན་ཧྲབ་ལྕམ་མོར་བཤད་པ་ན། མོ་ཡང་དགའ་བས་
མྱོས་ཤིང་འཛུམ་མདངས་ཤིག་ཤིག་གིས་བཤད་རྒྱུར།
“ནེ་ལི། ངས་ཀྱང་ཧ་ལམ་སྐད་ཆ་ཚིག་གཅིག་ཀྱང་མ་བཤད་པ་ཡིན་མོད། འོན་ཀྱང་
ཁོ་ཐེངས་གཉིས་ལ་སྒོར་ཕྱིན་པར་མ་ཟད། ད་དུང་ངུ་བཤུམ་བྱེད་ཀྱིན་འདུག ཡ། དེ་ཆོག་
འདུག ངས་སྐད་ཆ་ཚིག་གཅིག་ཀྱང་མི་བཤད་ཅེས་ཁྱོད་ཀྱི་མདུན་ནས་དམ་བཅའ་བཞག་
ཆོག” ཅེས་བཤད་བྱུང་།
ཇི་འདྲའི་སྙིང་རྗེ་བ་ལ་ཨང་། མོ་རང་འཇིག་རྟེན་འདིར་ཁ་འབྲལ་ལ་ཉེ་བའི་གཟའ་
འཁོར་གཅིག་པོ་དེའི་ནང་དུའང་། མོའི་བློ་བདེ་བག་ཕབ་ཀྱི་སེམས་པ་དེ་གཅེས་ཕྲུག་
དང་བཟའ་ཟླ་གཉིས་དང་ཁ་མ་བྲལ་བར་སྲོག་དང་བསྡོས་ཏེ་བསྲན་ཚུགས་སུ་གནས་པས།
རྣམ་རིག་ཀྱང་ཉིན་རེ་བཞིན་ཇེ་ལེགས་སུ་ཕྱིན། ཡིན་ནའང་སྨན་པ་ཁན་ནེ་ཟི་ཡིས་ཁོ་
ལ་ཚིག་ཐག་ཆོད་པོས་ནད་གཞི་བཅོས་ཐབས་མེད་པའི་ཚད་ལ་སླེབས་འདུག་པས་སྨན་
འཐུང་ནའང་དགོས་པ་མེད་པ་དང་། སྨན་བཅོས་ཀྱི་འགྲོ་སོང་གང་འདྲ་བཏང་ཡང་ཆུད་
ཟོས་ཡིན་ཚུལ་བཤད་པ་ན། ཁོས་དེ་མ་ཐག་སྨན་པ་ཁན་ནེ་ཟི་ལ།
“ངས་ཀྱང་ཁྱོད་ཡོང་མི་དགོས་པ་ཤེས་ཡོད། མོ་རང་དྲག་སྐྱེད་བྱུང་འདུག ཁྱོད་ཀྱིས་
མོར་ནད་བཅོས་བྱེད་པའི་དགོས་པ་ཅི་ཡང་མེད། མོར་མ་གཞི་ནས་སྙུང་གཞི་གང་ཡང་ཕོག་
མེད། ཚ་བརྒྱབ་པ་ཙམ་རེད། ད་ལྟ་ཚ་ཡང་མར་བབས་འདུག་པས་མོའི་ཁྲག་གི་རྒྱུ་བ་དང་
གདོང་མདོག་ཀྱང་ང་དང་འདྲ་བར་ཧ་ཅང་རྒྱུན་ལྡན་རེད།” ཅེས་བཤད་པ་དང་།
རང་གི་ལྕམ་མོར་ཡང་སྐད་ཆ་དེ་ཇི་བཞིན་བཤད་པས། མོས་ཀྱང་ཁོར་ཧ་ཅང་ཡིད་
ཆེས་བྱེད་ཀྱིན་པ་འདྲ། ཡིན་ནའང་མཚན་མོ་ཞིག་ལ་མོས་མགོ་བོ་ཁྱོ་གའི་ཕྲག་པར་
བསྙེས་ཏེ། སང་ཉིན་ཡང་རང་ཉིད་སྔར་བཞིན་མལ་ལས་ལངས་ཐུབ་ཚུལ་སྐོར་ལབ་འདོད་
ནའང་། སྐད་ཆ་བཤད་མ་ཚར་བའི་གོང་ལ་དལ་གྱིས་གློ་ལུ་ཞིག་བརྒྱབ་བྱུང་། དེར་ཁོས་
ཀྱང་མོ་དམ་དུ་བསྡམས་པ་ན། མོས་ལག་ཟུང་ཁྱོ་གའི་མགྲིན་པར་འཐམས་པ་དང་། 
གདོང་མདོག་རིམ་གྱིས་འགྱུར་ཏེ་དབུགས་ཀྱི་རྒྱུ་བའང་དལ་གྱིས་འགགས་སོང་།
དངོས་གནས་བུ་མོ་དེས་བཤད་པ་ཇི་བཞིན་མོའི་གཅེས་ཕྲུག་ཧ་རེ་ཏོན་གཉོར་སྐྱོང་བྱེད་
པའི་ལས་འགན་དེ་ངའི་ཕྲག་སྟེང་དུ་ལྷུང་སོང་། ལུས་སྟོབས་དར་ལ་བབས་ཤིང་ཞེ་ཕམ་པའི་
མིག་ཆུ་ལྷུང་མ་མྱོང་བའི་སྐུ་ཞབས་ཨེན་ཧྲབ་ལ་མཚོན་ན། བྱིས་པ་བདག་སྐྱོང་གི་ཕྱོགས་སུ་
འགན་ཁུར་ཅི་ཡང་མེད་ནའང་། ཁོ་རང་གི་སེམས་ཁམས་ཧ་ཅང་མི་སྐྱིད་པར་གྱུར་པས། ཞེ་
སྡང་ཇེ་ཆེ་དང་ནང་སེམས་ཀྱི་སྡུག་བསྔལ་ལ་དྭངསས་མཐའ་མེད་པར་གྱུར། སྤྱིར་ཁོས་སྡུག་
བསྔལ་གྱི་མིག་ཆུ་ཕྱི་རུ་མི་འདོན་ནའང་། སྐྱབས་མགོན་ལ་ལེ་བདའ་དང་སྡིག་དམོད་བྱེད་
ཅིང་། སྐྱབས་མགོན་ལའང་སེམས་གཏིང་ནས་ཁོང་ཁྲོ་ལངས་པར་མ་ཟད། མིའི་རིགས་ཀྱི་
སྟེང་ལའང་ཞེ་སྡང་གིས་རབ་ཏུ་མྱོས་ནས་ཅི་བྱེད་འདི་བྱེད་མེད་པར་གྱུར་འདུག
གཡོག་པོ་རྣམས་ཀྱང་ཁོའི་རྒྱུན་ལྡན་མ་ཡིན་པའི་རྩིང་སྤྱོད་དང་། དང་ལེན་བྱེད་
དཀའ་བའི་རྣམ་འགྱུར་ལ་ཡི་མུག་སྟེ་རེ་རེ་བཞིན་ཁྱིམ་དེ་དང་བྲལ་བས། མཐར་ཅོ་སེ་ཧྥུ་
དང་ངེད་གཉིས་ཁོ་ན་ལུས་སོང་། ང་ནི་སྙིང་རྗེ་བའི་བྱིས་པ་དེ་དང་ཁ་འབྲལ་མ་ཐུབ་ཅིང་།
ཡང་གཅིག་བཤད་ན་ཨེན་ཧྲབ་ངེད་གཉིས་ནི་ཨ་མ་གཅིག་གི་ནུ་ཞོས་གསོས་པའི་མིང་
སྲིང་ཡིན་པས། གཞན་དང་བསྡུར་ན་ཁོའི་སྡུག་བསྔལ་གྱི་ཁུར་པོ་དེ་ཅུང་ཙམ་ཞིག་འཁུར་
ཨེ་ཐུབ་ལའང་བལྟ་དགོས་པ་རེད། ཅོ་སེ་ཧྥུ་ཁྱིམ་འདི་དང་ཁ་མི་འབྲལ་དོན་གཞིས་གཡོག་
དང་ཞིང་ས་རྨོ་འདེབས་བྱེད་མཁན་གླ་བ་རྣམས་ལ་བརྙས་བཅོས་བྱེད་ཆོག་པ་དང་། ངོ་
གནག་སྟེ་གཞན་ལ་བཀའ་བཀྱོན་གནང་ཐུབ་པའི་ཆེད་དུ་རེད། དེ་ནི་ཁོའི་ལས་ཀ་གཙོ་བོ་
ཡིན། ཇི་ལྟར་ཉམས་རྒུད་དུ་འགྱུར་གྱིན་པའི་གནས་དག་ཏུ། ཁོ་ལ་ནི་དེ་ལྟར་སྤྲོ་སྣང་དང་
གོ་སྐབས་ཡོད་པ་འདྲ།
སྦྱིན་བདག་གི་ཅི་བྱེད་འདི་བྱེད་མེད་པའི་བྱ་སྤྱོད་དང་ཁོའི་གྲོགས་པོ་ཚོའི་བག་
མེད་ཚུལ་འཆལ་གྱི་སྤྱོད་ལམ་དེས་ཁཱ་སེ་རེན་དང་ཧེ་ཟི་ཁི་ལེ་ཧྥུ་གཉིས་ལ་ཡང་མིག་དཔེ་གསོན་
པོ་ཞིག་བསྟན་པ་འདྲ། ཁོས་ཧེ་ཟི་ཁི་ལེ་ཧྥུ་ལ་མནར་གཅོད་བྱེད་པའི་བྱ་སྤྱོད་དེ་
རིགས་ཀྱིས་ཇི་འདྲའི་ཡ་རབས་སྤྱོད་བཟང་ཅན་ཞིག་ཡིན་རུང་གདོན་འདྲེ་ལྟ་བུར་བསྒྱུར་
ངེས་ཚོད་རེད། ཧིན་དི་ལེ་ཨེན་ཧྲབ་ཀྱི་བྱ་སྤྱོད་ཉིན་རེ་བཞིན་འཆོལ་བར་གྱུར་ནས་རང་
བདག་རང་གིས་མི་ཐུབ་པའི་ཚད་ལ་སླེབས་དུས། ཧེ་ཟི་ཁི་ལེ་ཧྥུ་ནི་སེམས་གཏིང་ནས་
དགའ་སྤྲོ་སྐྱེས་བཞིན་ཡོད་པ་འདྲ།
དེ་ལྟར་ང་ཚོའི་ཁྱིམ་ཚང་དེ་འགྲོ་སྟངས་འདུག་སྟངས་འཆོལ་བའི་གནས་བབ་སྡུག་
པོ་ཞིག་ཏུ་བསྒྱུར་པའི་ངང་ཚུལ་རྣམས། ངས་ད་ལྟ་ངོ་མ་ཞིབ་དུ་བརྗོད་ཐུབ་པ་མི་འདུག
དུས་དེ་ནས་བཟུང་ཨེ་དི་ཀ་ལིན་ཏོན་ཁོ་ན་མཚམས་ལན་རེར་སྲས་མོ་ཁཱ་སེ་རེན་ལ་བལྟ་
རུ་ཡོང་བ་ཕུད། རིམ་གྱིས་ཆོས་འཆད་མཁན་གྱི་སློབ་དཔོན་ཡང་ཁྱིམ་འདིར་མི་ཡོང་ཞིང་།
ཐོབ་ཐང་ཅུང་ཙམ་ཡོད་པའི་མི་གཞན་སུ་ཡང་ཁྱིམ་འདི་དང་རིང་དུ་བཀྱེད་ནས་འགྲོ།
མོ་ལོ་བཅོ་ལྔར་སོན་རྗེས་ཁཱ་སེ་རེན་ནི་རི་ཁུལ་འདིའི་ཉེ་འཁོར་གྱི་རྒྱལ་མོ་ལྟ་བུར་
གྱུར་ཅིང་། སུས་ཀྱང་མོའི་དོ་ཟླར་མི་ཡོང་ལ། མོ་ཡང་རིམ་གྱིས་ང་རྒྱལ་དང་ཁེངས་དྲེགས་
ཀྱིས་གཟིར་བའི་རང་སྣང་ཅན་ཞིག་ཏུ་གྱུར། ནར་སོན་ནས་གཞོན་ནུ་མར་གྱུར་པ་ནས་
བཟུང་ང་རང་རིམ་གྱིས་མོ་ལ་མི་དགའ་བར་གྱུར་སོང་། དེ་བས་ངས་ནི་མོའི་ང་རྒྱལ་གྱི་
མགོ་འཕང་མར་ལ་གནོན་ཆེད་བསམ་བཞིན་དུ་དཀའ་ལས་མང་པོ་ཞིག་བཟོས་ནའང་།
ངས་ཅི་བྱས་ཐམས་ཅད་ལ་མོས་རྩ་བ་ནས་འཁོན་སེམས་འཛིན་པར་མི་བྱེད་ཅིང་། སྔར་གྱི་
འདང་རྩིས་དེ་ཡང་ཉམས་པར་མ་གྱུར། དེ་བཞིན་དུ་མོའི་སེམས་ནང་གི་ཧེ་ཟི་ཁི་ལེ་ཧྥུ་ཡི་
གོ་གནས་ལའང་འགྱུར་བ་གཏན་ནས་མ་བྱུང་བས། གཞོན་ཤ་དར་བའི་ལིན་ཏོན་ནི་ཕྱོགས་
གང་ཐད་ནས་བལྟས་ཀྱང་ཧེ་ཟི་ཁི་ལེ་ཧྥུ་ལས་འབུར་དུ་ཐོན་ཡོད་རུང་། དེ་འདྲའི་ལས་སླ་
མོའི་སྒོ་ནས་མོའི་ཡིད་ལ་གཏིང་ཟབ་པའི་བག་ཆགས་ཤིག་བསྒོ་ཐུབ་མེད།
རྩིག་ལྡེབས་སུ་བཀལ་ཡོད་པ་གན་ནི་ངེད་ཀྱི་ཚེ་འདས་སྦྱིན་བདག་དེའི་པར་རིས་རེད། 
མ་གཞི་ཁོའི་པར་རིས་དེ་ཚུར་ཕྱོགས་འདི་རུ་བཀལ་ཞིང་། ལྕམ་མོའི་འདྲ་པར་ཕར་
ཕྱོགས་དེར་བཀལ་ཡོད་མོད། ཡིན་ནའང་མོའི་པར་རིས་དེ་སྔར་ནས་མར་བླངས་ཟིན།
གལ་ཏེ་ད་དུང་བཀལ་ཡོད་པ་ཡིན་ན། ཁྱོད་ཀྱིས་ཀྱང་མོའི་གཟུགས་བྱད་དང་ཚུགས་ཀར་
གསལ་བོ་ཞིག་བལྟས་ཆོག་པ་རེད།
ལྕམ་མོ་དེན་ལགས་ཀྱིས་པྲ་སྒྲོན་ཡར་ལ་བཏེགས་པ་ན། ངས་ཀྱང་ཞི་འཇམ་དང་བག་
ཕབ་ཀྱི་ཞལ་གཟུགས་ཤིག་མཐོང་བྱུང་ལ། དེ་ནི་རི་ཁྱིམ་ཕར་ཕྱོགས་ཀྱི་ལོ་གཞོན་ལྕམ་མོ་
དེ་དང་ཤིན་ཏུ་འདྲ་ཞིང་། གདོང་ལ་འཛུམ་བག་གིས་ཁེངས་ཤིང་བསམ་པ་རྣལ་དུ་ཕབ་
པའི་མདངས་ཤིག་མངོན་འདུག་པས་ཧ་ཅང་ཡིད་སེམས་འགུག་པ་ཞིག་རེད། མདོག་སེར་
སྐྱར་སྣང་ཞིང་འདབས་སྣེ་འཇིལ་ལེར་འཁྱིལ་བའི་མགོ་སྐྲ་རིང་པོ་དང་། ཆེ་ཞིང་གསལ་
བའི་མིག་ཟུང་དང་ཡིད་དུ་འོང་བའི་གཟུགས་བྱད་གང་ལ་བལྟས་ཀྱང་སྙིང་དུ་སྡུག་པ་ཞིག་
རེད། དེ་བས་ངས་ཀྱང་ཁཱ་སེ་རེན་ཨེན་ཧྲབ་ཀྱིས་ཅིའི་ཕྱིར་མི་འདི་ལྟ་བུ་ཞིག་གི་ཆེད་དུ་
རང་གི་ཐོག་མའི་གྲོགས་པོ་བརྗེད་སོང་བར་གོ་བ་ལོན་ཐུབ་བྱུང་།
“དངོས་གནས་མི་སེམས་འགུག་པའི་པར་རིས་ཤིག་རེད། ཁོ་རང་མི་ངོ་མ་པར་རིས་
འདི་དང་ཆ་འདྲ་བོ་ཡོད་དམ།” ངས་དེ་ལྟར་དྲིས་པ་ན། མོས” ཧྭ་ཅང་འདྲ་བོ་ཡོད། གལ་
ཏེ་ཁོའི་ལུས་སེམས་ལ་སྟོབས་ཤུགས་རྒྱས་པའི་སྐབས་སུ་འདི་ལས་ཀྱང་ལྷག་པ་ཞིག་ཡིན་
མོད། འདི་ནི་ཁོའི་རྒྱུན་ལྡན་གྱི་རྣམ་པ་ཙམ་རེད།” ཅེས་བཤད་བྱུང་།
ཁཱ་སེ་རེན་ནི་ལིན་ཏོན་ཚང་ལ་ཕྱིན་ནས་གཟའ་འཁོར་ལྔ་འགོར་རྗེས། རིམ་གྱིས་ཁོ་
ཚོ་དང་འདྲིས་ལོབས་སུ་གྱུར་པ་དང་། མཉམ་གཅིག་ཏུ་བསྡད་པའི་དུས་ཡུན་དེའི་ནང་
རང་གི་རྒྱ་ཡན་དང་རྒོད་ལ་ཤོར་བའི་བྱ་སྤྱོད་དག་ཕྱིར་མངོན་ཐབས་མ་བྱུང་བ་དང་། ལིན་
ཏོན་ཁྱིམ་མི་གང་བོས་མོར་བརྩི་མཐོང་གང་ལེགས་བྱས་པས་མོས་ལྷག་ཏུ་རང་གི་གཤིས་
ཀ་རྩུབ་མོ་དེ་སྦེད་ཅི་ཐུབ་བྱས་པ་ཡིན་འདུག མོའི་སྤྱང་གྲུང་འཛོམས་ཤིང་བློར་འབབ་པའི་
བྱ་སྤྱོད་དེས་སྦྱིན་བདག་རྒན་རྒོན་གཉིས་ཀྱི་ཡིད་སེམས་རབ་ཏུ་དྲངས་པ་དང་། ཨེ་ས་
བྷེ་ལ་ཡི་བསྔགས་བརྗོད་དང་མིང་པོའི་ཁས་ལེན་དང་གོང་བཀུར་ཡང་ཐོབ་སོང་། དེ་དག་
ནི་ཐོག་མ་ཉིད་ནས་མོ་རང་གི་དམིགས་ཡུལ་ཡོད་པའི་ཐོབ་འབྲས་ཤིག་ཡིན་ཕྱིར། ཞིབ་ཏུ་
བསམས་ན་མོ་ནི་དངོས་གནས་ཧམ་སེམས་དང་ལྡན་པ་ཞིག་ཀྱང་རེད། དེ་ལྟར་མོ་ནི་ཤེས་
མེད་ཚོར་མེད་ངང་ཁ་ཞེ་གཉིས་འགལ་གྱི་མི་ཞིག་ཏུ་གྱུར་སོང་།
ནམ་རྒྱུན་གཞན་གྱིས་ཧེ་ཟི་ཁི་ལེ་ཧྥུ་ནི་མི་ངན་འཆལ་བོ་དང་དུད་འགྲོ་ལའང་མི་
དོ་ཚུལ་སོགས་ངན་སྨྲས་བྱེད་པའི་སྐབས་སུ། མོས་ཀྱང་རང་གི་བྱ་སྤྱོད་ལ་སྡོམ་གཅུན་ནན་
མོ་བྱེད་མོད། འོན་ཀྱང་ཡུལ་ལ་ལོག་མ་ཐག་ཚུལ་ལྡན་གྱི་སྤྱོད་པ་ལྷུར་ལེན་ཁུལ་གྱི་ཚུལ་
འཆོས་མ་ལུས་དེ་མུར་འདོར་བར་བྱེད་ཅིང་། བསྔགས་བརྗོད་དང་མཚན་སྙན་སོགས་ལ་
ཡང་སྣང་དོགས་མི་བྱེད་པར་རང་གཤིས་ངོ་མ་དེ་ཕྱིར་མངོན་ཡོང་།
སྐུ་ཞབས་ཨེ་དི་ཀ་ཡང་སྤོབས་པ་ཆེར་བསྐྱེད་ཀྱིས་རླུང་ཁའི་རི་ཁྱིམ་དུ་མགྲོན་ལ་
ཕེབས་པ་དང་། ཨེན་ཧྲབ་ཀྱི་མཚན་གྲགས་དེས་ཁོ་ཡང་བག་འཁུམ་པར་བྱས་ཡོད་པས་ཉེ་
སར་བཏུད་མི་ཕོད་མོད། འོན་ཀྱང་ཁོ་གནས་འདིར་ཡོང་ཐེངས་རེར་ང་ཚོས་ཀྱང་གཟབ་
ནན་དང་སེམས་ཆུང་གིས་སྣེ་ལེན་བྱས་ཏེ་ནོར་འཛོལ་མི་བྱུང་བར་འབད་པ་ཡིན་ལ། སྦྱིན་
བདག་གིས་ཀྱང་མགྲོན་པོར་ཕོག་ཐུག་བཟོ་བར་འཛེམ་དོགས་བྱེད་པ་ཡིན་ཏེ། རྒྱུ་མཚན་
ནི་ཁོས་ཨེ་དི་ཀ་ཁྱིམ་འདིར་ཡོང་བའི་དམིགས་ཡུལ་ཤེས་ཡོད་པས་ཐབས་བརྒྱ་ཇུས་སྟོང་
གིས་མགྲོན་པོའི་ཁམས་དང་བསྟུན་པར་བྱེད། ངས་བལྟས་ན་ཁོ་གནས་འདིར་ཡོད་དུས་ཁཱ་
སེ་རེན་གྱི་སེམས་ནི་བདེ་ལ་འབབ་ཐུབ་མེད་དེ། མོ་ནི་བློ་རིག་གྲུང་བོ་ཞིག་ཡིན་པས་གང་
འདོད་གཏན་ནས་མི་བྱེད་ཅིང་། མོའི་གྲོགས་པོ་གཉིས་ཀ་ལྷན་གཅིག་ཏུ་འདུས་པར་བྱེད་
རྒྱུར་སྤྲོ་སྣང་ཡེ་ནས་མེད། གལ་ཏེ་ཧེ་ཟི་ཁི་ལེ་ཧྥུ་ཡིས་ལིན་ཏོན་ལ་རྣམ་འགྱུར་མི་ལེགས་པ་
སྟོན་པའམ། ཡང་ན་ལིན་ཏོན་གྱིས་ཧེ་ཟི་ཁི་ལེ་ཧྥུ་ལ་སྡང་སྡིགས་གང་རུང་བྱེད་པ་མཐོང་ཚེ། 
མོས་ནི་སྣང་དོགས་མེད་པའམ་རང་དང་འབྲེལ་བ་ཅི་ཡང་མེད་པའི་ཚུལ་གྱིས་སྡོད་
པར་བྱེད།
ང་རང་ཆེས་དགོད་བྲོ་བ་ནི་མོ་རང་ཁོ་ཚོའི་བར་དུ་ལུས་ཏེ་ཇི་ལྟར་ཐག་གཅོད་བྱེད་
དགོས་པ་མི་ཤེས་པར་གྱུར་པའི་འུ་ཐུག་གི་རྣམ་པ་དེ་རེད། དེ་བས་མོས་རྒྱུན་པར་བདག་ལ་
གསང་ཅི་ཐུབ་བྱེད་མོད། འོན་ཀྱང་གསང་ཐབས་ག་ལ་ཡོད། གལ་ཏེ་དོན་དངོས་དེ་བདག་
ལ་བཤད་པའི་དབང་དུ་བཏང་ནའང་ངས་མོ་ལ་འཕྱ་སྨོད་བྱེད་མི་སྲིད་མོད། འོན་ཀྱང་མོ་
ནི་ཧ་ཅང་ང་རྒྱལ་ཆེ་བའི་མི་ཞིག་ཡིན་པས། ཁྱོད་ལའང་མོར་སྙིང་རྗེ་དང་སེམས་ཁྲལ་བྱེད་
པའི་སེམས་ཁམས་དེ་འདྲ་སྐྱེ་མི་སྲིད། མཇུག་མཐར་མོ་ཡང་འུ་ཐུག་སྟེ་དོན་དངོས་ཆ་ཚང་
བདག་ལ་བཤད་དགོས་བྱུང་། དོན་དམ་པར་ཡང་གནས་འདིར་བདག་ལས་གཞན་མོའི་
སེམས་གཏམ་དེ་དག་བརྗོད་ས་སུ་ཡང་མེད་པའི་ཕྱིར།
ཉིན་ཞིག་གི་ཕྱི་དྲོར། སྐུ་ཞབས་ཧིན་དི་ལེ་སྒོ་ཕྱི་ལ་བསྐྱོད་པས། ཧེ་ཟི་ཁི་ལེ་ཧྥུས་རང་
ཉིད་ལ་ཉིན་གཅིག་གི་གནང་བ་བཏང་སོང་། ངས་བསམས་ན་དེ་དུས་ཁོ་ཕོ་ལོ་བཅུ་དྲུག་
ལ་སོན་འདུག་ཅིང་། གཟུགས་བྱད་མི་ཡག་རྒྱུ་མེད་ལ་རྣམ་རིག་ཀྱང་ཅུང་ཟད་གྲུང་བོ་ཡོད།
ཡིན་ནའང་ཁོའི་ལུས་གཟུགས་ཀྱི་ཕྱི་ནང་གང་ལ་བལྟས་ན་ཡང་ཞེན་པ་ལོག་བྱེད་ཀྱི་ཁྱད་
རྟགས་གང་རུང་ཞིག་སྔར་ནས་གྲུབ་འདུག (ད་ལྟ་ཁྱོད་ཀྱིས་ཁོའི་ལུས་སྟེང་ནས་སྣང་ཚུལ་
དེ་རྙེད་མི་སྲིད) སྔོན་ཆད་ཁོ་ལ་ཆུང་དུས་ཀྱི་སློབ་གསོ་ལས་ཐོབ་པའི་བག་ཆགས་བཟང་
པོ་དེ་ད་ལྟ་ཡོངས་སུ་ཤུལ་མེད་དུ་གྱུར་ཟིན་པ་དང་། ཉིན་རྒྱུན་གྱི་སྡུག་ལས་སྣ་ཚོགས་དང་
སྔ་ལངས་འཕྱི་ཉལ་བྱས་པ་བརྒྱུད། ད་དུང་ཆུང་དུས་ནས་ཡོད་མྱོང་བའི་སློབ་སྦྱོང་གི་མོས་
པ་དང་ཤེས་བྱ་འཚོལ་སྙེག་གི་འདུན་པ་དེ་དག་ཀྱང་ཆད་ལ་ཉེ་བའི་དབུགས་རྒྱུན་དང་
འདྲ་ཞིང་། ཆུང་བྱིས་པའི་དུས་སུ་ཨེན་ཧྲབ་རྒན་པས་སེམས་ཀྱིས་གཅེས་པར་བསྐྱངས་
པའི་དགེ་མཚན་མཐའ་དག་ཀྱང་ད་ལྟ་རིམ་གྱིས་ཟད་ཚར་འདུགདུས་ཡུན་ངེས་ཅན་ཞིག་ལ། 
ཁོས་ཀྱང་རང་ནུས་ཅི་ཡོད་ཀྱིས་ཁཱ་སེ་རེན་དང་མཉམ་
དུ་དཔེ་ཀློག་ལ་འབད་དེ་རྗེས་སུ་མི་ལུས་པར་བྱས་མོད། འོན་ཀྱང་མཐར་དྲན་ཚུལ་དེར་
རྩ་བ་ནས་འགྱུར་བ་བྱུང་། ཁོས་ཁ་ནས་ཚིག་གཅིག་ཀྱང་མི་བཤད་ནའང་སེམས་སུ་སྡུག་
བསྔལ་ལྕི་མོ་ཞིག་ཡོད་པས་སེམས་ཐག་བཅད་ནས་མདུན་ལམ་མེད་པའི་ལས་ཀ་དེ་
མཚམས་བཞག་པ་དང་། ཕྱི་ཚུལ་གྱི་སྤྱོད་ལམ་ཡང་ནང་སེམས་ཀྱི་འགྱུར་བ་དང་བསྟུན་
ནས་ཇེ་བཙོག་ཏུ་བཏང་སྟེ། གང་དྲན་དྲན་བྱེད་ཅིང་ཀུན་གྱི་མིག་ལ་མི་རན་པ་ཞིག་ཏུ་
གྱུར། ཁོར་མ་གཞི་ནས་ཆགས་ཟིན་པའི་ཁེར་འདུག་གཤིས་གྱོང་གི་རང་བཞིན་དེ་ཡང་
མངོན་སུམ་དུ་གྲུབ་སྟེ། གཞན་སུ་ལའང་མི་བསྟུན་པའི་གཤིས་ཀ་བཙོག་པོ་ཞིག་ཏུ་གྱུར།
ཁོས་རང་ལ་མཐོང་ཆེན་བྱེད་པའི་མི་ཉུང་ཤས་ཤིག་ཡོད་པ་དེ་རྣམས་ཀྱང་སྣང་མེད་དུ་
བསྐྱུར་ཏེ།བསམ་གཟས་ནས་དེ་དག་ལ་དཀའ་ལས་བཟོ་བར་མ་ཟད། སྐབས་དེ་འདྲ་འབའ་
ཞིག་ལ་ད་གཟོད་ཁོའི་ནང་སེམས་སུ་དགའ་སྣང་ཞིག་སྐྱེས་ཀྱིན་ཡོད་ཚོད་རེད།
ལས་ཀའི་བར་གསེང་ནས་ངལ་གསོ་རེ་བྱེད་པའི་སྐབས་སུ། ཁཱ་སེ་རེན་གྱིས་ཁོ་ལ་
རྒྱུན་དུ་རྩེ་རོགས་བྱེད་མོད། འོན་ཀྱང་ཁོས་ཁ་ཡ་ཙམ་ཡང་བྱེད་མི་སྲིད། མོས་དེ་དག་ལ་
སྣང་དོགས་མེད་པར་འབྲེལ་འདྲིས་ཅི་ཐུབ་བྱས་ནའང་། ཁོས་སྔར་བཞིན་ཞེ་སྡང་ཁོང་དུ་
བཅུག་སྟེ་མོ་རང་ཉེ་སར་བཏུད་དུ་མི་འཇུག དེ་བས་མོའི་སེམས་ཀྱི་བརྩེ་བ་དེ་དག་ཧེ་ཟི་
ཁི་ལེ་ཧྥུ་ལ་མཚོན་ན་དོན་མེད་དུ་སོང་བ་ལྟར་སྣང་།
ཉིན་དེར་ཁོ་གཞིས་ཁང་དབུས་མ་རུ་ཡོང་ནས་ལས་ཀ་ཅི་ཡང་བསྒྲུབ་རྩིས་མེད་པ་
གསལ་བསྒྲགས་བྱེད་དུས། ངས་ཏག་ཏག་ཁཱ་སེ་རེན་ལ་མཛེས་སྤྲས་ཀྱི་གོས་བསྐོན་བཞིན་
པའི་སྒང་ཡིན། མོས་རང་ལ་དབང་བའི་ཁང་མིག་འདིར་བདེ་སྐྱིད་ཀྱི་དུས་ཚོད་ཅིག་
བསྐྱལ་བའི་འཆར་གཞི་འཐེན་གྱིན་ཡོད་དེ། ཨེ་དི་ཀ་ལ་སྔར་ནས་བརྡ་བརྒྱབ་ཟིན་པའི་
ཁར། ཉིན་དེར་མིང་པོའང་ཁྱིམ་དུ་མེད་པས་མོས་འདི་རུ་ཨེ་དི་ཀར་བསུ་བར་གྲ་སྒྲིག་བྱེད་ཀྱིན་ཡོད་པ་རེད།
“ཁཱ་སེ་རེན། དེ་རིང་ཕྱི་དྲོ་ཁྱོད་ལ་དོན་དག་ཅི་ཡོད། ཁྱོད་རང་གང་དུ་འགྲོ་རྒྱུ་
ཡིན།” ཧེ་ཟི་ཁི་ལེ་ཧྥུ་ཡིས་དེ་ལྟར་དྲིས་བྱུང་།
“ང་རང་གང་དུའང་མི་འགྲོ། ཕྱི་རོལ་ན་ཆར་བ་འབབ་ཀྱིན་འདུག་
“འོ་ན་ཁྱོད་ཀྱིས་འཕྱོར་ལྭ་འདི་གྱོན་ནས་ཅི་བྱེད། ཁྱོད་ལ་དེ་རིང་མགྲོན་པོ་གཞན
ཞིག་མེད་པར་སྨོན།”
“ངས་ཅི་ལྟར་ཤེས་ཨང་། ངས་བལྟས་ན་ཁྱོད་རང་ད་ལྟ་ཞིང་ཁར་འགྲོ་རན་འདུག ཧེ་
ཟི་ཁི་ལེ་ཧྥུ། གུང་ཟས་རྫོགས་ནས་དུས་ཚོད་གཅིག་ལྷག་འགོར་སོང་། ངས་ཁྱོད་ནི་སྔར་
ནས་ཞིང་ཁར་ལོག་ཡོད་སྙམ་བྱུང་།” སྲས་མོས་འཚབ་འཚུབ་ཀྱིས་དེ་ལྟར་བཤད།
“ཧིན་དི་ལེ་ལྟ་བུའི་ལྟས་ངན་དེ་ང་ཚོའི་མིག་ལམ་དུ་མི་སྣང་བའི་གོ་སྐབས་འདི་
འདྲ་ཤིན་ཏུ་ཉུང་བས། དེ་རིང་ང་ཡང་ལས་ཀར་མི་འགྲོ་བར་ཁྱོད་དང་མཉམ་དུ་སྡོད་རྒྱུ་
ཡིན།" ཞེས་བཤད།
“ཨ། ཅི་ཟེར་རམ། ཅོ་སེ་ཧྥུ་ཡིས་ཁོ་ལ་གཏུག་བཤེར་བྱེད་སྲིད། ངས་བལྟས་ན་ཁྱོད་
ལས་ཀར་སོང་ན་འགྲིག” མོས་གསལ་འདེབས་ཀྱི་ཚུལ་གྱིས་དེ་ལྟར་བཤད་པ་ན།
ཁོས་ཕྱིར་ལན་དུ “ཅོ་སེ་ཧྥུ་ཡིས་ཕེན་ནེ་ཏོན་གྱི་བྲག་རིའི་འདབས་ནས་རྡོ་ཐལ་
དབོར་བཞིན་ཡོད་ཅིང་། ས་རུབ་རག་བར་དུ་ལས་མཚམས་མི་འཇོག་པས་ཁོས་གཏན་ནས་
ཤེས་མི་སྲིད” ཅེས་ལབ་བྱུང་།
ཁོས་དེ་ལྟར་བཤད་ཞོར་དུ་མེ་ཐབ་ཀྱི་ཉེ་སར་བཏུད་ནས་བཙོག་པ་ན། ཁཱ་སེ་རེན་ནི་
འུ་ཐུག་སྟེ་ཡུད་ཙམ་ལ་བསམ་བློ་བཏང་རྗེས། གང་ལྟར་ཁོར་གསང་བརྡ་ཞིག་གཏང་དགོས་
སྙམ་ནས་སྐར་མ་གཅིག་ཙམ་ལ་བསམ་གཞིགས་ཤིག་བྱས་རྗེས་བཤད་དོན།
“ཨེ་ས་བྷེ་ལ་དང་ཨེ་དི་ཀ་ལིན་ཏོན་གཉིས་དེ་རིང་ཕྱི་དྲོ་མགྲོན་དུ་ཡོང་རྒྱུ་བྱས་ཡོད་མོད། 
འོན་ཀྱང་ཆར་བ་བབས་བྱུང་བས་ཕལ་ཆེར་ཡོང་སྲིད་རྒྱུ་མ་རེད། གལ་ཏེ་ཡོང་བའི་
དབང་དུ་བཏང་ནའང་ཁྱོད་རང་གིས་ཁ་རྡུང་གཟེད་རྒྱུ་ལས་ཅི་ཡང་ཡོད་པ་མ་རེད།”
“ཁཱ་སེ། ཁྱོད་ཀྱིས་མྱུར་དུ་ཨེ་ལུན་མངགས་ནས་ཁྱོད་ལ་ཁོམ་པ་མེད་ཅེས་བཤད་
རོགས” ཁོས་མུ་མཐུད་དུ “ཁྱོད་ཀྱིས་སྙིང་རྗེ་འོས་པའི་གྲོགས་པོ་ཉམས་ཞན་དེ་གཉིས་ཀྱི་
ཆེད་དུ་ང་རང་སྒོ་རུ་འཕུད་སྲིད་དམ། མཚམས་ལན་རེར་ངས་ཁོང་ཁྲོ་འདི་གནོན་ཐབས་
མི་འདུག་པས་ཁོ་ཚོར་ཚིག་རྩུབ་རྣར་གཟན་པ་ཞིག་བཤད་འདོད་ཀྱང་བསྲན་ནས་བསྡད་
པ་ཡིན།"
“ཁོ་ཚོས་ཅི་ཞིག་བྱས་སོང་ངམ།” ཁཱ་སེ་རེན་གྱི་གདོང་ལ་དོགས་མི་བདེ་བའི་
ཉམས་ཤིག་མངོན་བཞིན་ཁོར་བལྟས་པ་དང་། དེ་མུར་མོའི་མགོ་བོ་བདག་གི་ལག་པ་ལས་
ཕྱིར་འཐེན་ཏེ “ཁྱོད་ཀྱིས་བདག་གི་མགོ་སྐྲའང་འཛིང་བར་བྱས་སོང་། ད་ཆོག་གི ང་ལ་
ཁ་ཡ་མ་བྱེད། ཁྱོད་ཀྱིས་ཅི་ཞིག་བཤད་འདོད་པ་ཡིན། ཧེ་ཟི་ཁི་ལེ་ཧྥུ།” མོ་རང་གློ་བུར་དུ་
ཁོང་ཁྲོ་ལངས་བཞིན་སྐད་ཆ་དེ་འདྲ་ཞིག་བཤད་བྱུང་།
“གཞན་ཅི་ཡང་མེད། ཁྱོད་ཀྱིས་གྱང་ངོས་སུ་བཀལ་བའི་ལི་ཐོ་དེར་ལྟོས་དང་།” ཁོས་
སྒེའུ་ཁུང་ངོས་སུ་བཀལ་བའི་མཐའ་ཤན་ཅན་གྱི་ཤོག་ལེབ་དེ་སྟོན་གྱིན “ཁྱོད་ཀྱིས་ལྟོས་
དང་། བསྣོལ་རྟགས་བརྒྱབ་ཡོད་པ་དག་གིས་ཁྱོད་ཀྱིས་ལིན་ཏོན་དང་མཉམ་དུ་མཚན་མོ་
སྐྱེལ་བ་མཚོན་ལ། ནག་ཐིགས་བརྒྱབ་ཡོད་པ་ནི་འུ་གཉིས་ཀྱིས་མཉམ་དུ་མཚན་མོ་སྐྱེལ་
བའི་རྟགས་རེད། ཁྱོད་ཀྱིས་མཐོང་བྱུང་ངམ། ངས་ཉི་མ་རེ་རེར་འདི་ལྟར་རྟགས་བཀོད་པ་
ཡིན” ཟེར། “ངས་མཐོང་བྱུང་། ཁྱོད་རང་དངོས་གནས་ཁོམ་འདུག དེར་སྙིང་པོ་ཡོད་
དམ།” ཁཱ་སེ་རེན་གྱིས་སྣང་དོགས་མེད་པར་དེ་ལྟར་བཤད།
ཧེ་ཟི་ཁི་ལེ་ཧྥུ་ཡིས “ང་ལ་མཚོན་ན་དོན་སྙིང་ཆེན་པོ་ཡོད” ཅེས་བཤད་བྱུང་།
“འོ་ན། ང་རང་རྒྱུན་དུ་ཁྱོད་དང་མཉམ་དུ་བསྡད་ན་ད་གཟོད་འགྲིག་པ་རེད་དམ།”
 དེ་ལྟར་ལྡོག་འདྲི་ཞིག་བྱེད་ཞོར་ཁོང་ཁྲོ་དྲག་ཏུ་ལངས་བྱུང་། “ཁྱོད་ཀྱིས་བདག་
ལ་དོན་ཅི་ཞིག་སྒྲུབ་ཐུབ་བམ། ངས་བལྟས་ན་ཁྱོད་རང་སྔར་བཞིན་ལྐུགས་པའི་ངང་ཚུལ་
འཛིན་པའམ། ཡང་ན་ནམ་ཡང་བྱིས་པ་བསམ་མེད་ནང་བཞིན་སྡོད་དང་འགྲིག་འདུག
ཁྱོད་ཀྱིས་བདག་ལ་དགོད་ཁ་སློང་བའི་ཚིག་གཅིག་བཤད་པའམ་སྤྲོ་བ་སློང་བྱེད་ཀྱི་དོན་
དག་གཅིག་ཀྱང་བསྒྲུབས་མྱོང་ངམ།”
“ཡིན་ནའང་། ཁཱ་སེ་རེན། སྔོན་ཆད་ཁྱོད་ཀྱིས་ང་རང་གྲོགས་པོར་མི་འཚམ་པའི་ལྟ་
ཚུལ་ཞིག་གཏན་ནས་བཟུང་མྱོང་མེད།” ཧེ་ཟི་ཁི་ལེ་ཧྥུ་ཡིས་རང་བཞིན་ངང་གིས་དེ་ལྟར་
སྨྲས། “ཡིན་ནའང་ཁྱོད་ལྟ་བུ་ཞིག་བདག་གི་གྲོགས་པོར་མི་འཚམ་པ་སུས་བལྟས་ཀྱང་
གསལ་བོ་ཡིན་ངེས།” མོས་དེ་ལྟར་ལྡབ་ལྡིབ་ཅིག་བཤད་བྱུང་།
མོའི་གྲོགས་པོ་ནི་དེ་མ་ཐག་ཡར་ལངས་བྱུང་། ཡིན་ནའང་ཁོས་རང་གི་ཁོང་ཁྲོ་ཕྱི་
ལ་ཕུད་ལོང་མ་བྱུང་བའི་བར་གླགས་དེར། ཕྱི་རོལ་གྱི་རྡོ་གཅལ་ལས་རྟ་ཕོའི་རྨིག་སྒྲ་ཞིག་
དལ་གྱིས་གྲགས་ཡོང་བ་དང་མཉམ་དུ་སྒོ་གླེགས་དལ་གྱིས་རྡུང་བྱུང་ལ། སྐུ་སྲས་ལིན་ཏོན་
ནི་འཛུམ་མདངས་དང་བཅས་ནང་དུ་འཛུལ་ཡོང་།
ཁཱ་སེ་རེན་གྱི་མིག་གིས་བལྟ་ཐེངས་གཅིག་གིས་ཁོའི་གྲོགས་པོ་གཉིས་ཀྱི་ཁྱད་པར་
གསལ་བོར་མཐོང་བྱུང་། གྲོགས་པོ་གཅིག་ནང་དུ་ཕེབས་པའི་སྐབས་སུ་གྲོགས་པོ་གཞན་
ཅིག་ཤོས་དེ་ཕྱི་རུ་འགྲོ་བཞིན་ཡོད། དེ་ནི་མིག་ལ་སྐྱོ་སྣང་སྟེར་ཞིང་འབའ་འབུར་སྒང་
གཤོང་ཁུལ་གྱི་རྡོ་སོལ་ཐོན་སའི་ཡུལ་ལུང་སྡུག་པོ་ཞིག་ནས་སྐད་ཅིག་ཉིད་ལ་ལྗང་མདོག་
གིས་ཡོངས་སུ་བཀླུབས་པའི་རི་ལུང་ལྟ་ན་སྡུག་པ་ཞིག་ཏུ་བརྗེ་སྤོར་བྱས་པ་དང་ཡོངས་
སུ་མཚུངས། འཚམ་འདྲིའི་སྐད་སྒྲ་སྙན་མོ་དེ་ནི་ཁོའི་བཞིན་རས་ལྟར་ཡིད་དུ་འོང་ཞིང་
གཞན་ལས་ཁྱད་དུ་འཕགས་ལ། སྐད་ཆའི་ཚིག་འབྲུ་རེ་རེའི་བར་གསེང་དུ་ཞི་འཇམ་དང་
ལྷོད་ཤ་ཞིག་འཁྱིལ་འདུག་པས་དངོས་གནས་མི་སེམས་བསྐུལ་བ་ཞིག་རེད།“ང་རང་སླེབས་པ་
སྔ་ཡོད་དམ།” ཁོས་དེ་ལྟར་བཤད་ཞོར་དུ་ང་ལ་ལྟ་ཙམ་བྱས་བྱུང་།
སྐབས་དེར་ངས་ཏག་ཏག་རྫ་བུམ་ལ་བྱི་དོར་དང་འཐེན་སྒམ་འགའ་ཡོད་པ་དེར་གཙང་སྦྲ་
བྱེད་ཀྱིན་ཡོད།
“སྔ་མི་འདུག" མོས་དེ་ལྟར་བཤད་ཞོར་དུ་ང་ལ “ནེ་ལི། ཁྱོད་ཀྱིས་དེར་ཅི་ཞིག་
ལས་ཀྱིན་ཡོད” ཅེས་དྲིས་བྱུང་།
“སྲས་མོ། ངས་གཙང་སྦྲ་བྱེད་ཀྱིན་ཡོད” ཅེས་ལན་བཏབ། སྐུ་ཞབས་ཧིན་དི་ལེ་
ཡིས་ང་ལ་ལིན་ཏོན་དང་ཁཱ་སེ་རེན་གཉིན་མཉམ་དུ་ཡོད་དུས་ལྟ་རྟོག་བྱེད་དགོས་ཞེས་
གདམས་ཡོད》
མོ་རང་ངའི་ལྟག་རྒྱབ་ཏུ་ཡོང་ནས་ཤབ་ཤུབ་ཀྱིས “ཁྱོད་རང་སྒོར་སོང་དང་། ཁྱིམ་དུ་
མགྲོན་པོ་ཡོད་དུས་གཡོག་པོས་ཁྱིམ་ལ་གད་བདར་གཏན་ནས་བྱེད་མི་རུང” ཟེར།
ངས་ཀྱང་སྦྱིན་བདག་མེད་པའི་གོ་སྐབས་དེ་དང་བསྟུན་ནས་སྐད་ཤུགས་ཆེན་
པོས། “ངས་བསམས་ན་སྐུ་ཞབས་ཨེ་དི་ཀས་ཁོའི་མདུན་དུ་གཙང་སྦྲ་བྱས་ན་དང་ལེན་མི་
བྱེད་པ་ཅི་ཡོད་སྙམ” ཞེས་བཤད། “ཡིན་ནའང་ངས་རང་ཉིད་ཀྱི་མདུན་སར་གཙང་སྦྲ་
བྱས་ན་དང་ལེན་བྱེད་མི་ཐུབ།” ལོ་ན་གཞོན་པའི་སྲས་མོས་དེ་ལྟར་སྒེར་གཅོད་ཀྱིས་སྨྲས་
པ་དང་། རང་གི་མགྲོན་པོར་ཁ་གྲག་པའི་གོ་སྐབས་ཀྱང་མ་སྤྲད། ཡར་སྔོན་ཏག་ཏག་ལ་ཧེ་
ཟི་ཁི་ལེ་ཧྥུ་དང་ཁ་རྩོད་བྱས་པས་ཡིན་ནམ། གང་ལྟར་མོའི་ཞེ་སྡང་དེ་ད་དུང་ཡོངས་སུ་ཞི་
མེད་པ་འདྲ།
“སྲས་མོ་ཁཱ་སེ་རེན། དངོས་གནས་དགོངས་དག་ཞུ།” ངས་དེ་ལྟར་བཤད་ཞོར་མུ་
མཐུད་དུ་རང་གི་ལས་ཀ་བསྒྲུབས།
མོས་སྐུ་ཞབས་ཨེ་དི་ཀས་མི་མཐོང་བའི་སྐབས་དང་བསྟུན་ནས་ངའི་ལག་གི་ཕྱིས་
རས་ཕར་འཕྲོག་ཅིང་། བདག་གི་དཔུང་བའི་སྟེང་དུ་ཤ་གཅུ་བཟོད་ཐབས་བྲལ་བ་ཞིག་
བརྒྱབ་ནས་མི་གཏོང་བར་འདུག ངས་སྔར་ནས་བཤད་ཟིན་པ་ལྟར་ང་ནི་མོར་དགའ་བོ་
མེད་པས་མོའི་ང་རྒྱལ་གྱི་མགོ་འཕང་གནོན་ཅི་ཐུབ་བྱས་པ་ཡིན་ལ། ད་ཐེངས་ཤ་གཅུ་
བརྒྱབ་པ་འདི་ཡང་བསྲན་མི་ཐུབ་པ་ཞིག་འདུག་པས། མ་གཞི་ང་རང་སྐབས་དེར་ས་རུ་
སྒུར་ནས་བསྡད་ཡོད་མོད། བསྲན་མ་ཚུགས་པར་ཡར་ལངས་ནས་གནམ་ལྡིང་ས་ལྡིང་མི་
བྱེད་་ཐབཐབས་མེད་བྱུང་བ་དང་། ངག་ནས་རང་དབང་མེད་པར “ཨ་ཨ། སྲས་མོ། ཁྱོད་ཀྱི་
ལག་པ་འདིར་དངོས་གནས་སྙིང་རྗེ་ཞིག་མི་འདུག ང་ལ་ཤ་གཅུ་རྒྱག་ཆོག་པའི་དབང་ཆ་
འདི་སུས་ཁྱོད་ལ་སྤྲད་པ་རེད། ང་དངོས་གནས་ཁྱོད་ལ་སུན་སོང་།” ཞེས་སྐད་ཅོར་བརྒྱབ།
“སུས་ཁྱོད་ལ་ཤ་གཅུ་བརྒྱབ་སོང་། ཁྱོད་ཀྱིས་སྐྱོན་འཛུགས་བྱེད་ཤེས་པ་ལ།” མོས་
དེ་ལྟར་བཤད་ཞོར་དུ་ཡང་བསྐྱར་ཤུགས་ཡོད་ཚད་བཀོལ་ནས་ཤ་གཅུ་ཞིག་བརྒྱབ་པ་དང་།
ཞེ་སྡང་དང་ངོ་ཚ་འགྲན་པ་ལྟར་སྐྱེས་ནས་རང་གི་གཤིས་ཀ་ངོ་མ་དེ་ལྷང་ལ་ཕུད་ཅིང་།
ཁོང་ཁྲོའི་དབང་གིས་ངོ་གདོང་ཧྲིལ་བོ་དམར་ལམ་ལམ་དུ་གྱུར།
“འོ་ན་འདི་ཅི་ཞིག་རེད་དམ།” ངས་དཔུང་བའི་སྟེང་གི་སྔོ་ཐིག་དེ་བསྟན་ནས་རང་
ལ་བདེན་དཔང་བྱས་པ་ཡིན།
མོས་རྐང་པས་ས་ལ་རྡེབ་བཞིན་རང་གི་ཞེ་སྡང་གནོན་མ་ཐུབ་པར། ལག་པ་ཤུགས་
ཀྱིས་བརྐྱངས་ནས་ང་ལ་འགྲམ་ལྕག་ཚ་ཐག་ཆོད་པ་ཞིག་གཞུས་པས། ངའི་མིག་ནང་དུ་
རང་དབང་མེད་པར་མིག་ཆུ་ཞིག་འཁོར་བྱུང་།
“ཁཱ་སེ་རེན། སྙིང་ཉེ་བའི་ཁཱ་སེ་རེན།” ལིན་ཏོན་གྱི་མིག་གིས་ཁཱ་སེ་རེན་ལ་ལྟ་ཞོར་
དུ་མོའི་རྫུན་གཏམ་དང་རྩིང་སྤྱོད་ལ་ཧ་ལས་པར་གྱུར།
ཨེ་མོས་སྔར་བཞིན་ཞེ་སྡང་མ་ནོན་པར་འདར་ལྕུག་ལྕུག་བྱེད་ཞོར་ཡང་བསྐྱར
ལུན།ད་ལྟ་མྱུར་དུ་ཕྱི་ལ་སོང” ཞེས་སྐད་ཅོར་བརྒྱབ།
སྐུ་སྲས་ཧ་རེ་ཏོན་ནི་ནམ་རྒྱུན་ང་དང་མཉམ་དུ་ཡོད་པ་དང་། ཏག་ཏག་སྐབས་དེར་ཡང་
ངའི་ཉེ་སར་བཏུད་ནས་མཐིལ་ཤིང་སྟེང་དུ་བསྡད་ཡོད་པས། ང་རང་མིག་ཆུ་བཞུར་
བ་མཐོང་བས་སྐད་ཤུགས་ཆེན་པོས་ངུས་བྱུང་ལ། ངུ་ཞོར་དུ “ཨ་ནེ་ཁཱ་སེ་རེན་ཞེ་ནག་
མ” ཞེས་སྡིག་དམོད་བྱས། དེར་མོ་རང་སྔར་ལས་ཀྱང་ཁོང་ཁྲོས་མ་བཟོད་པར་སྨྱོས་པ་
ལྟར་གྱུར་ནས། བྱིས་པ་དེའི་དཔུང་བ་གཉིས་ནས་བཟུང་སྟེ་ཤུགས་གང་ཡོད་ཀྱིས་སྤྲུགས་
སྤྲུགས་བྱས་པས། སྙིང་རྗེ་བའི་བྱིས་པ་དེ་འཇིགས་སྐྲག་གི་དབང་གིས་གདོང་མདོག་ཀྱང་
སྐྱ་བོར་གྱུར་སོང་། སྐབས་དེར་ཨེ་དི་ཀ་ལིན་ཏོན་གྱིས་བྱིས་པ་དེ་སྐྱོབ་བསམ་ནས་དེ་ན
ཐག་མོའི་ལག་པ་གཉིས་ནས་བཟུང་སྟེ་ཚུར་འཐེན་ཞིང་། སྐད་ཅིག་མ་དེའི་རིང་ལ་ཁོའི་
ངོ་གདོང་ལའང་དོན་མེད་དུ་འགྲམ་ལྕག་ཅིག་ཕོག་དགོས་བྱུང་བས། རང་དབང་མེད་པར་
ཕྱི་ནུར་བྱེད་ཞོར་ཧ་ལས་ཤིང་ཧང་སངས་པར་གྱུར།
སྐབས་དེར་ངས་ནི་ཧ་རེ་ཏོན་པང་ནས་ཐབ་ཚང་གི་ཕྱོགས་སུ་ཕྱིན་པ་དང་། འགྲོ་ཞོར་
དུ་བསམ་གཟས་ནས་སྒོ་ཕྱེ་ནས་བཞག་སྟེ། ཁོ་ཚོས་འགལ་བ་དེ་ཇི་ལྟར་ཐག་གཅོད་པར་
བལྟ་འདོད་སྐྱེས་བྱུང་།
མཐོང་ཆུང་དང་བརྙས་བཅོས་མྱངས་ཟིན་པའི་མགྲོན་པོ་དེ་རང་གི་ཞྭ་མོ་བཞག་ཡོད་
སར་ཕྱིན་པ་དང་། གདོང་མདོག་སྐྱ་ཐེར་ཐེར་ངང་ཁ་ཤའང་ལྷབ་ལྷུབ་ཏུ་འདར་གྱིན་གདའ།
ངའི་སེམས་སུ་དོན་འདི་འདྲ་ཞིག་བྱུང་བ་འགྲིག་འདུག་སྙམ་པ་དང་། རང་གིས་རང་
ལ “འདི་ནི་ཁྱོད་ལ་སྤྲད་པའི་ཉེན་བརྡ་ཞིག་ཡིན། མྱུར་དུ་ཕྱིར་སོངས་ཤིག སྐྱབས་མགོན་
གྱིས་ཁྱོད་ལ་མོའི་རང་གཤིས་ངོ་མ་མཐོང་དུ་བཅུག་པ་རེད” ཅེས་ཁེར་ལབ་ཅིག་བརྒྱབ་
པ་ཡིན།
“ཁྱོད་རང་གང་དུ་འགྲོ་རྒྱུ་ཡིན།” ཁཱ་སེ་རེན་གྱིས་དེ་ལྟར་འདྲི་ཞོར་དུ་ཐད་ཀར་
སྒོའི་ཉེ་སར་ཕྱིན།
ཁོ་སྔར་བཞིན་གཡོལ་ཙམ་བྱས་ཏེ་མུ་མཐུད་དུ་འགྲོ་རྩིས་བྱས།“ཁྱོད་འགྲོ་མི་ཆོག” མོས་ཧ་ཅང་གསལ་ཐག་ཆོད་པོས་བཤད།
“ང་འགྲོ་དགོས།ང་ཅིས་ཀྱང་འགྲོ་དགོས།” ཁོས་སྐད་དམའ་མོས་དེ་ལྟར་ལན་བཏབ།
“མི་ཆོག” མོས་ཨུ་ཚུགས་ཀྱིས་སྒོ་གཏན་ནས་བསྡད། “སྐབས་འདིར་གཏན་ནས་
འགྲོ་མི་ཆོག ཨེ་དི་ཀ་ལིན་ཏོན། ཁྱོད་རང་ག་ལེར་སྡོད་དང་། ཁྱོད་ཀྱིས་འདི་ལྟར་ཁོང་ཁྲོ་
དང་བཅས་ཏེ་ང་རང་བསྐྱུར་ནས་འགྲོ་མི་རུང་། དེ་ལྟར་བྱས་ན་ང་ནི་ཞག་གང་བོར་སྡུག་
བསྔལ་གྱིས་གཟིར་ཏེ་གཉིད་ཀྱང་ཡལ་འགྲོ་ངེས། ངས་ཁྱོད་ཀྱི་ཆེད་དུ་འདི་ལྟར་སྡུག་
བསྔལ་མྱོང་མི་འདོད།”
“ཁྱོད་ཀྱིས་བདག་ལ་འགྲམ་ལྕག་གཞུས་བྱུང་བས། ང་ད་དུང་འདི་རུ་སྡོད་ཐབས་
ཡོད་དམ།”
ལིན་ཏོན་གྱིས་དེ་ལྟར་ལྡོག་འདྲི་ཞིག་བྱས་པ་ན། ཁཱ་སེ་རེན་ཡང་རེ་ཞིག་ཁ་གྲག་རྒྱུ་
མེད་པར་གྱུར།
“ཁྱོད་ཀྱིས་ང་རང་སྐྲག་ཏུ་བཅུག་བྱུང་། ཁྱོད་ཀྱི་བྱ་སྤྱོད་དེ་ངོ་ཚ་དགོས་པ་ཞིག་
རེད།” ཁོས་མུ་མཐུད་དུ་བཤད་རྒྱུར། “རྗེས་ཕྱོགས་ང་གཏན་ནས་ཡོང་མི་སྲིད།” མོའི་
མིག་ཟུང་རིག་རིག་གིས་ཅི་ཞིག་བཤད་རྩིས་བྱས་པ་ན།
ལིན་ཏོན་གྱིས་ཡང་བསྐྱར “ད་དུང་ཁྱོད་ཀྱིས་བསམ་བཞིན་དུ་རྫུན་གཏམ་ཡང་ལབ་
སོང” ཟེར། “ངས་རྫུན་བཤད་མེད།” མོས་གཞི་ནས་སྐད་ཅོར་བརྒྱབ་བྱུང་། “ངས་ཀྱང་
བསམ་བཞིན་དུ་དེ་ལྟར་བསྒྲུབས་པ་མིན། རེད་ཡ། ཁྱོད་ངོ་མ་འགྲོ་རྒྱུ་ཡིན་ན་གང་འདོད་
བྱོས། ད་ལྟ་མྱུར་དུ་འགྲོ་རོགས། ང་རང་འདི་རུ་ཡིད་ཚིམ་པ་ཞིག་ངུ་ཆོག” མོས་དེ་ལྟར་
བཤད་ཞོར་རྐུབ་སྟེགས་ཤིག་གི་འགྲམ་དུ་ཙོག་པུར་བསྡད་དེ་སྐྱོ་བའི་མིག་ཆུ་ཁྲོམ་ཁྲོམ་དུ་
བཞུར་མགོ་བརྩམས།
ཨེ་དི་ཀས་ཀྱང་སེམས་ཐག་བཅད་དེ་ར་སྐོར་དུ་སླེབས་པ་ན། ད་གཟོད་རིམ་གྱིས་ཞེན་ཆགས་ཀྱི་
གོམ་ཁ་ལྷོད་མགོ་བརྩམས་བྱུང་། དེ་བས་ངས་ཆེད་དུ་ཁོ་ལ་སྙིང་ཕུར་བརྡབས་
པའི་ཚུལ་གྱིས། “སྐུ་ཞབས་ལགས། ཁྱེད་ཀྱིས་སྲས་མོའི་རང་སྣང་གང་ཤར་གྱི་སྤྱོད་པ་དེ་
མཐོང་མ་བྱུང་ངམ། ངན་པ་ལངས་ཤོར་དུ་གྱུར་པའི་བྱིས་པ་ནི་འདི་འདྲ་ཞིག་རེད་ཨང་།
ཁྱོད་རང་མྱུར་དུ་རྟར་བཅིབས་ནས་ཡུལ་ལ་ལོག་ཅིག དེ་ལྟར་མ་བྱས་ཚེ་མོས་སྔར་
བཞིན་སྐད་ཅོར་སྣ་ཚོགས་བརྒྱབ་ནས་ང་ཚོར་དཀའ་ལས་གཏོད་སྲིད་པ་ཁོ་ཐག་ཡིན།”
ཞེས་བཤད།
རང་ཚུགས་མེད་པའི་གཞོན་ནུ་དེས་སྒེའུ་ཁུང་ནང་ལ་ཕྱིར་མིག་ཡང་ཡང་འཕེན་
པ་དང་། ཕར་འགྲོ་བར་བརྩམས་ཀྱང་ཕྱིར་ལ་ཡང་ཡང་འཁོར་བ་ནི་རྨས་སྐྱོན་གྱི་དབང་
གིས་དབུགས་རྒྱུན་ཆད་ལ་ཉེ་བའི་རང་གི་གཅེས་ཕྲུག་ཅིག་ཤུལ་དུ་བསྐྱུར་བའམ། ཡང་
ན་བྱེའུའི་ཤ་ཟ་འཕྲོ་ཞིག་བསྐྱུར་ནས་ཕར་འགྲོ་དགོས་པར་གྱུར་པའི་བྱི་ལ་ཞིག་དང་ཀུན་
ནས་མཚུངས།
ངའི་སེམས་སུ་རང་ཚུགས་མེད་པའི་མི་འདི་ད་ནས་བཟུང་ལས་སྐལ་གྱི་བཙོན་ར་དེ་
ལས་ཐར་ཐབས་མེད་པ་གསལ་བོར་རྟོགས་སོང་།
དོན་ངོ་མར་ཡང་ཁོ་གློ་བུར་དུ་ཕྱིར་འཁོར་ཞིང་། དེ་མ་ཐག་ཁང་པའི་ནང་དུ་འཛུལ་
ཏེ་སྒོ་ཡང་དམ་པོར་བརྒྱབ་བྱུང་།
ཡུད་ཙམ་འགོར་རྗེས་ང་རང་སྐུ་ཞབས་ཨེན་ཧྲབ་ཆང་གིས་བཟི་ནས་ཕྱིར་ཕེབས་
ཀྱིན་པའི་གནས་ཚུལ་ཁོ་ཚོར་བཤད་དུ་སོང་བ་ཡིན། ཨེན་ཧྲབ་ཀྱི་ཚུགས་ཀར་བལྟས་ན་
དེ་རིང་ཡང་ཁྱིམ་གྱི་ཅ་ལག་ཡོད་ཚད་ལ་གཏོར་བཅོམ་བཟོ་རྩིས་ཡོད་པ་འདྲ། (ཁོ་ནམ་
རྒྱུན་ཆང་གིས་བཟི་ཐེངས་རེར་གདུག་རྩུབ་ཆེ་བའི་རྩིང་སྤྱོད་སྣ་ཚོགས་སྟོན་པ་ཡིན)
ཏག་ཏག་སྐབས་དེར་བདག་གི་མིག་ལམ་དུ་མངོན་པ་ནི་ཛ་དྲག་གི་འགལ་བ་བྱུང་རྗེས། ན་
གཞོན་དེ་གཉིས་ཀའི་བརྩེ་འདང་སྔར་ལས་ཀྱང་ཇེ་ཟབ་ཏུ་སོང་ཞིང་། ད་ནི་སྔར་གྱི་ངོ་ཚ་དང་
འཛེམ་དོགས་ཡོངས་སུ་དོར་ནས་འབྲལ་མི་ཕོད་པའི་སྙིང་གྲོགས་ཆ་གཅིག་ཏུ་གྱུར་
འདུག་པ་དེ་རེད།
ཧིན་དི་ལེ་ཨེན་ཧྲབ་ཕྱིར་ལོག་བཞིན་པའི་གཏམ་དེ་ཐོས་མ་ཐག ལིན་ཏོན་ནི་དེ་
མ་ཐག་རྟར་བཅིབས་ནས་ཕྱིར་ཕེབས་པ་དང་། ཁཱ་སེ་རེན་ཡང་གང་མགྱོགས་ཀྱིས་རང་
གི་མལ་ཤག་ཏུ་འཛུལ་སོང་། ངས་ནི་སྐུ་སྲས་ཧ་རེ་ཏོན་ལ་གནས་ཤིག་བཙལ་ནས་སྐུང་དུ་
བཅུག་པ་དང་། སྦྱིན་བདག་གི་རི་དྭགས་རྔོན་བྱེད་ཀྱི་མེ་མདའི་ནང་གི་མདེལ་རྫས་དག་
ཀྱང་ཕྱིར་བླངས་པ་ཡིན་ཏེ། རྒྱུ་མཚན་ནི་ཁོ་ཆང་གིས་བཟི་རྗེས་ལག་ཏུ་རྔོན་མདའ་དེ
འཛིན་པར་དགའ་ཞིང་། གལ་ཏེ་སུ་ཞིག་གིས་ཁོར་ཁོང་ཁྲོ་བསླངས་ཚེ་དེར་མེ་མདས་རྒྱག་
པའི་ཉེན་ཁ་ཡང་ཧ་ཅང་ཆེ། དེ་བས་ངས་ཀྱང་དེ་ལ་གཟབ་གཟབ་བྱས་ཏེ། མདེལ་རྫས་དེ་
དག་སྦེད་ཅི་ཐུབ་ཀྱིས་ཉེན་ཁར་གཡོལ་བའི་ཐབས་བཀོད་རེ་བཙལ་བ་ཡིན།

ལེའུ་དགུ་པ།

ཁོ་ཁྱིམ་དུ་སླེབས་བྱུང་། ལམ་ཧྲིལ་བོར་ཚིག་ངན་སྣ་ཚོགས་སྨྲ་ཞོར་ཡོང་བའི་ངང་
ཚུལ་ལ་བལྟས་ན་དངོས་གནས་ཡི་མུག་པ་ཞིག་རེད། ཏག་ཏག་སྐབས་དེར་ངས་ཧ་རེ་ཏོན་
དཀར་ཡོལ་འཇོག་སའི་སྒམ་དེའི་ནང་དུ་སྦེད་ཅི་ཐུབ་བྱེད་ཀྱིན་ཡོད། ཧ་རེ་ཏོན་གྱིས་ཨ་
ཕ་ཕྱིར་སླེབས་པ་ཐོས་འཕྲལ་སྐྲག་ཐག་ཆོད་ནས་དབུགས་ཀྱང་གཏོང་མི་ཐུབ་པར་ལུས་
འདུག དེ་ནི་ཁོ་སྙིང་ཆུང་བས་མིན་ཏེ། ཁོའི་ཨ་ཕས་མཚམས་ལན་རེར་ཚད་ལས་བརྒལ་
བའི་གཅེས་སྐྱོང་གི་རྣམ་འགྱུར་སྟོན་ཞིང་། ཡང་མཚམས་ལན་རེར་སྨྱོས་པ་ཇི་བཞིན་ཅི་
ཡིན་འདི་ཡིན་མེད་པར་རྡུང་རྡེག་དྲག་པོ་གཏོང་བ་རེད། གཅེས་པའི་དུས་སུ་དམ་པོར་
བསྡམས་ནས་ཤུགས་ཀྱིས་འོ་བྱས་ཏེ་དབུགས་ཀྱང་ལེན་དཀའ་བའི་ཚད་དུ་བསྐྱལ་བ་དང་།
ཁོང་ཁྲོ་ལངས་པའི་དུས་སུ་དེ་ལས་ལྡོག་སྟེ་མེ་ལྕེ་དམར་ལམ་ལམ་བྱེད་པའི་ཐབ་ཀའི་ནང་
དུའང་རྫོང་ཉེན་ཡོད་ལ། གྱང་ངོས་སུ་ཤུགས་ཀྱིས་བརྡབ་ཀྱང་སྲིད། དེ་བས་ངས་ནམ་རྒྱུན་
ཁོ་གནས་གང་རུང་ལ་སྐུང་དུ་བཅུག་ཚེ་ཁོས་ཀྱང་གྲག་འགུལ་ཙམ་ཡང་བྱེད་མི་ཕོད་པར་
དལ་ཅག་གེར་སྡོད་པ་ཡིན།
“ཧ་ཧ། ད་ཐེངས་ངས་ཁྱོད་རང་བཟུང་བ་མིན་ན་ཅི་རེད།” ཧིན་དི་ལེ་ཡིས་དེ་ལྟར་
སྐད་ཅོར་རྒྱག་བཞིན་དུ་ངའི་མཇིང་བ་ནས་བཟུང་སྟེ་ཤུགས་ཀྱིས་ཕྱིར་འཐེན་པ་དང་།
“སྐྱབས་མགོན། ཁྱོད་ཀྱིས་དམོད་པ་བོར་བ་ཇི་བཞིན་ད་ལྟ་ངས་བྱིས་པ་འདི་གསོད་དགོས་པ་
ཤེས་ཡོད་ལ། ཅིའི་ཕྱིར་བྱིས་པ་འདི་བདག་གི་མཐོང་སར་མི་ཡོང་བའང་རྟོགས་
བྱུང་། ངས་རལ་གྲི་འདི་སྤྱད་ནས་ཁོ་དུམ་བུར་གཏུབ་འདོད། ནེ་ལི། ཁྱོད་རང་དགོད་རྒྱུ་མ་
ཡོང་། ཡར་སྔོན་ཏག་ཏག་ལ་ངས་ཁན་ནེ་ཟི་རྟ་ནག་འདམ་རྫབ་ནང་གན་རྐྱལ་དུ་བསྒྱེལ་
བ་ཡིན། མི་གཉིས་ཀྱི་སྲོག་བཅད་པ་དང་གཅིག་གི་སྲོག་བཅད་པ་ལ་ཁྱད་པར་ཅི་ཡོད།
ངས་ཁྱོད་ཚོའི་ཁྲོད་ཀྱི་མི་རེ་འགའི་སྲོག་མ་བཅད་ན་སེམས་པ་བདེ་ལ་འབབ་མི་ཐུབ།
“ཡིན་ནའང་ང་ནི་གཏུབ་གྲི་འདིར་གཏན་ནས་དགའ་བོ་མེད། སྐུ་ཞབས་ཧིན་དི་ལེ།
ཁྱོད་ཀྱིས་མདེའུ་གཅིག་གིས་བདག་འཆི་ལམ་དུ་རྫོང་རྒྱུ་ཡིན་ཟེར་ཡང་རུང་། གང་ལྟར་
ངས་གཏུབ་གྲི་འདི་ཁྱོད་ཀྱི་ལག་ཏུ་མི་འཇོག་ཁོ་ཐག་ཡིན།” ངས་དེ་ལྟར་བཤད་པ་ན།
ཁོས “ཁྱོད་དངོས་གནས་འཆི་འདོད་དམ། དབྱིན་ཇིའི་བཅའ་ཁྲིམས་ནང་དུའང་མི་སོ་
སོར་རང་གི་ཁྱིམ་གཞིས་ལེགས་པར་སྐྱོང་བའི་འགན་འཁྲི་དང་ཁེ་དབང་སྤྲད་ཡོད་མོད། འོན་
ཀྱང་ངའི་ཁྱིམ་གཞིས་འདིར་དངོས་གནས་ཉོག་རྫོབ་ཀྱིས་ཁེངས་འདུག" ཅེས་བཤད་ཞོར་
རལ་གྲིའི་རྩེ་མོ་བདག་གི་ཁ་ནང་དུ་བཙུགས་བྱུང་། ཡིན་ནའང་བདག་ནི་ནམ་ཡང་ཁོའི་
རྩུབ་སྤྱོད་དེར་སྐྲག་མ་མྱོང་། ངའི་ཁ་ནང་དུ་ཁ་ཆུ་འཛར་འཛར་བཞུར་ནས་བཟོད་དཀའ་
བར་གྱུར་ནའང་། མཆིལ་མ་ཕྱིར་ཁོང་དུ་མིད་འདོད་གཏན་ནས་མ་བྱུང་།
“གདོན་ཕྲུག ངས་ཁྱོད་མཐོང་བྱུང་།" ཁོས་དེ་ལྟར་བཤད་ཞོར་བདག་གློད་པ་དང་།
“ཚེ་ཆད་རྒྱུའི་གདོན་ཕྲུག་འདི་ཧ་རེ་ཏོན་མ་རེད། གལ་ཏེ་ཁོ་ཡིན་ཚེ་ངས་འདིའི་པགས་
པ་དམར་བཤུ་བྱ་རྒྱུ་ཡིན། ཁོ་ཅིའི་ཕྱིར་ང་བསུ་རུ་མི་ཡོང་བ་རེད། ད་དུང་ཨག་སྐད་རྒྱག་
གིན་ཡར་མར་ལ་འབྲོ་བར་བལྟས་ན་ང་ནི་གདོན་འདྲེ་ཞིག་ལོས་ཡིན་སྙམ། རྒྱུ་འབྲས་མེད་
པའི་གདོན་ཕྲུག་ཁྱོད། ཚུར་ཤོག་དང་། ངས་ཁྱོད་ལ་བསླབ་བྱ་ཡག་པོ་ཞིག་གནང་། ཁྱོད་
ཀྱིས་སྙིང་རྗེ་ཅན་གྱི་ཕ་རྒན་བདག་གི་མགོ་སྐོར་རྒྱུར་ཡ་མི་ངའམ། ཝེ། ཁྱོད་ཀྱིས་ལྟོས་དང་།
གལ་ཏེ་བྱིས་པ་འདིའི་རྣ་རྩེ་བཅད་ཚེ་ཇེ་ཡག་ཏུ་འགྲོ་སྲིད་དམ། ཁྱི་ཞིག་གི་རྣ་རྩེ་བཅད་ཚེ་གདུག་
རྩུབ་ཅན་ཞིག་ཏུ་འགྱུར་སྲིད་པས། ང་ནི་དངོས་གནས་གདུག་རྩུབ་ཅན་གྱི་རིགས་
ལ་ཤིན་ཏུ་དགའ། བདག་ལ་ཁེ་གྲི་ལེགས་པོ་ཞིག་ཁྱེར་ཤོག་དང་ངས་ཁོ་གྲལ་དག་འོས་མོ་
ཞིག་ཏུ་གཏོང་ཆོག ཁ་རོག ངའི་སྙིང་གི་གཅེས་ཕྲུག འུར་མ་རྒྱག མིག་ཆུ་གཙང་མར་
འབྱིད་རོགས། ཨ་ཕར་འོ་ཞིག་བྱོས་དང་། ཅི་རེད། ཧ་རེ་ཏོན། ཨ་ཕར་འོ་ཞིག་ཀྱང་བྱེད་མི་
འདོད་དམ། གདོན་ཕྲུག་འདི། སྐྱབས་མགོན། ཅིའི་ཕྱིར་བདག་ལ་འདི་ལྟ་བུའི་གདོན་ཕྲུག་
ཅིག་སྐྱོང་དུ་བཅུག་པ་ཡིན། ཁྱི་མོ་ཞིག་གི་ཁྱི་ཕྲུག་ལྟ་བུའི་བྱིས་པ་འདི་ད་ལྟ་ཉིད་དུ་མ་
བསད་ན་ང་རང་མི་མིན།” ཞེས་སྐད་ཅོར་སྣ་ཚོགས་བརྒྱབ།
སྙིང་རྗེ་བའི་ཧ་རེ་ཏོན་ནི་ཨ་ཕའི་པང་དུ་སྲོག་བསྡོས་ཀྱིས་འཕག་འཚག་བྱེད་ཀྱིན་ཡོད་།
མཐར་ཨ་ཕས་ཁོ་པང་དུ་བསྡམས་ཤིང་ཐོག་ཁང་གི་ཀླད་དུ་ཕྱིན་ནས་བར་སྣང་དུ་བཀྱགས་ཏེ་
མར་འཕེན་རྩིས་བྱས་པ་ན། ཁོའི་ཨག་སྐད་སྔར་ལས་ཀྱང་ཇེ་ཆེར་གྱུར། སྐབས་དེར་ང་ཡང་
སྡོད་མ་ཚུགས་པར་སྐད་ཅོར་རྒྱུག་ཞོར་ཐོག་ཁང་ལ་ཧ་རེ་ཏོན་སྐྱོབ་ཏུ་རྒྱུག་པ་ཡིན།
ང་རང་གནས་དེར་ཐོན་དུས། ཧིན་དི་ལེ་ཡིས་སྒྲོམ་སྐྱོར་གྱི་འགྲམ་དུ་མགོ་བོ་ཕྱིར་
བསྲིངས་ཏེ། ཐོག་ཁང་གི་གཤམ་དུ་སྒྲ་གང་རུང་ཞིག་གྲག་པར་ཉན་བཞིན་ཡོད་ལ། སྐབས་
དེར་རང་གི་ལག་ཏུ་ཅི་ཞིག་བཟུང་ཡོད་པའང་བརྗེད་འདུག
ཁོས་མི་ཞིག་ཐེམ་སྐས་ཀྱི་གཤམ་དེར་ཐོན་པའི་གོམ་སྒྲ་ཐོས་མ་ཐག་ཁ་ཕྱིར་འཁོར་
ནས་སུ་ཡིན་ཞེས་དྲིས་བྱུང་།
ངས་ཀྱང་ཡར་ལ་ཡོང་རྩིས་བྱེད་ཀྱིན་པའི་ཧེ་ཟི་ཁི་ལེ་ཧྥུ་ལ་ཚུར་མ་ཡོང་ཞེས་ལག་
བརྡ་ཞིག་བརྒྱབ་པ་ཡིན། ཧ་རེ་ཏོན་གྱིས་ཀྱང་ཨ་ཕས་མཉམ་འཇོག་བྱས་མེད་པའི་གོ་
སྐབས་དེ་དང་བསྟུན་ནས་ཤུགས་ཀྱིས་འཕག་འཚག་ཅིག་བརྒྱབ་པ་ན། ལག་ནས་ཤོར་ཏེ་
ཐོག་ཁང་ལས་མར་ལྷུང་སོང་།
ང་ཚོ་ཚང་མ་འཇིགས་སྐྲག་དང་བྲེལ་འཚུབ་ཀྱི་ཀློང་དུ་ཚུད་པའི་སྐད་ཅིག་མ་དེའི་རིང་ལ།
ཧེ་ཟི་ཁི་ལེ་ཧྥུ་ནི་རང་བཞིན་ལྷན་སྐྱེས་ཀྱི་ཚོར་བ་དེའི་ཤུགས་ཀྱིས་དེད་དེ། བསམ་
ལོང་དྲན་དབང་མེད་པར་ཐོག་ཁང་གི་གཤམ་ནས་ལག་ཟུང་མདུན་ལ་གཟེད་པས། བྱིས་པ་
དེ་བདེ་བླག་ངང་སྐྱོབ་ཐུབ་སོང་། ཧ་རེ་ཏོན་སར་བཞག་རྗེས་ད་གཟོད་མགོ་བོ་ཡར་ལ་དགྱེ་
སྟེ་སུ་ཞིག་གིས་དོན་དག་ག་འདྲ་ཞིག་སྒྲུབ་པ་ཡིན་ནམ་སྙམ་ནས་བལྟས།
ཡིན་ནའང་བློ་ཡུལ་ལས་འདས་པ་ཞིག་ལ་ཧེ་ཟི་ཁི་ལེ་ཧྥུ་ཡིས་ཁོ་རང་གིས་སྲོག་
བསྐྱབས་པ་ནི་ཏག་ཏག་རང་ཉིད་ཀྱི་དགྲ་བོར་གྱུར་པའི་ཨེན་ཧྲབ་ཀྱི་བུ་ཡིན་པ་ཤེས་པས།
ཡིད་ལ་འགྱོད་གདུང་དང་ཁོང་ཁྲོ་ཞིག་བཅོས་མིན་དུ་སྐྱེས་པ་དང་། རང་གིས་རང་ལ་ལེ་
བདའ་ཞིག་མི་བྱེད་རང་བྱེད་དུ་གྱུར། གལ་ཏེ་སྐབས་དེ་ནི་མཚན་མོ་ཞིག་ཡིན་པ་དང་།
བྱིས་པ་དེ་ཡང་ཨེན་ཧྲབ་ཀྱི་བུ་ཡིན་པ་ཤེས་ཡོད་ཚེ། ཁོས་དེ་མ་ཐག་བྱིས་པ་དེ་ཤུགས་ཀྱིས་
སར་བརྡབས་ཏེ་ཀླད་ཞོ་ས་ལ་འཐོར་དུ་འཇུག་སྲིད་པ་ཁོ་ཐག་རེད་མོད། འོན་ཀྱང་ད་ནི་
ཏག་ཏག་དེ་ལས་ལྡོག་སྟེ་བྱིས་པ་དེ་བདེ་བླག་ངང་བསྐྱབས་པ་རེད།
དེ་མ་ཐག་ང་ཡང་མྱུར་དུ་ཐོག་ཁང་གི་གཤམ་དུ་རྒྱུག་ནས་ཁོ་པང་དུ་བསྡམས་ཤིང་བྲང་
ལ་སྦྱར་བ་ན།ཧིན་དི་ལེ་ཨེན་ཧྲབ་ཀྱང་དལ་གྱིས་ཐོག་ཁང་གི་གཤམ་དུ་སླེབས་པ་དང་། ཆང་
རག་གི་བཟི་ཡང་དྭངས་འདུག་པས་འགྱོད་གདུང་དྲག་པོ་ཞིག་སྐྱེས་བཞིན་གདའ།
“ཨེ་ལུན། འདི་དག་ཚང་མ་ཁྱོད་ཀྱི་ནོར་འཁྲུལ་རེད། མ་གཞི་ང་རང་ར་བཟི་བའི་
སྐབས་སུ་ཁྱོད་ཀྱིས་ཁོ་ངའི་མཐོང་སར་ཡོང་དུ་འཇུག་མི་རུང་བ་མི་ཤེས་སམ། ཁོ་ལ་རྨས་
སྐྱོན་འདྲ་ཕོག་མེད་དམ།” ཞེས་དྲིས་བྱུང་།
“ཁོའི་ལུས་པོར་རྨས་སྐྱོན་ཕོག་མེད་ཀྱང་། འཇིགས་སྐུལ་གྱིས་སྨྱོན་པ་ལྟ་བུར་
བསྒྱུར་འདུག ངོ་མ་གདུག་རྩུབ་ཆེ་བ་ལ། ཁོའི་ཨ་མ་ཅིའི་ཕྱིར་དུར་ས་ལས་ཕྱིར་བུད་དེ་
ཁྱོད་ཀྱིས་རང་གི་ཤ་ལས་མཆེད་པའི་གཅེས་ཕྲུག་ལ་མནར་གཅོད་བྱེད་ཚུལ་འདིར་བལྟ་རུ་
མ་ཡོང་བ་ཡིན་ནམ། དོན་དམ་དུ་ཁྱོད་ནི་མུ་སྟེགས་ལྟ་ལོག་པ་ཐ་ཤལ་ཞིག་ལས་ཀྱང་སྡུག་པོ་འདུག” 
ངས་ཁོང་ཁྲོ་དང་བཅས་ཁོ་ལ་དེ་ལྟར་བཤད།
ཧ་རེ་ཏོན་གྱིས་མགོ་ངའི་བྲང་ཁར་གླན་ནས་སྐད་དམའ་མོས་ངུ་བཞིན་འདུག་ལ།
རེ་ཞིག་ལ་འཇིགས་སྐྲག་གི་གནས་སྐབས་བརྗེད་པ་ལྟར་སྣང་ཡང་། ཁོའི་ཨ་ཕས་ལག་
པས་རེག་ཙམ་བྱས་པ་ན། དེ་མ་ཐག་སྐད་ཤུགས་ཆེན་པོས་ངུས་ཤིང་། ཤུགས་ཀྱིས་འཕག་
འཚག་རྒྱག་པའི་ཚུལ་ལ་བལྟས་ན་སྨྱོས་ཟིན་པ་དང་དབྱེར་མ་མཆིས།
“ཁྱོད་ཀྱིས་ཁོར་ཁ་ཡ་བྱེད་མི་དགོས། ང་ཚོ་ཚང་མ་དངོས་གནས་ཁྱོད་ཀྱི་བྱ་སྤྱོད་
འདིར་ཡི་ཆད་ནས་ཡོད། ཁྱོད་ཀྱིས་རང་གི་ཁྱིམ་ཚང་འདིའི་བདེ་སྐྱིད་དང་ཕུན་ཚོགས
ཁྲག་ལྟར་དཀྲུགས་དོན་ཅི་ཡིན” ཞེས་བཤད།
“ནེ་ལི། རྗེས་ཕྱོགས་ད་དུང་ལྟད་མོ་མང་ངེས་རེད།” ཁོ་དགོད་ཞོར་དུ་དེ་ལྟར་བཤད་
པ་དང་། གློ་བུར་དུ་གདོང་མདོག་འགྱུར་ནས “ཁྱོད་ཀྱིས་བྱིས་པ་འདི་པང་ནས་མྱུར་དུ
ཕར་ལ་སོང་། ད་དུང་ཁྱོད། ཧེ་ཟི་ཁི་ལེ་ཧྥུ། ཁྱོད་རང་ད་ལྟ་ཉིད་དུ་ཕར་སོང་ཞིག ཁྱོད་ཚོ་སུ་
ཡང་ངའི་མིག་གི་མཐོང་ས་དང་རྣ་བའི་ཐོས་སར་ཡོང་མི་ཆོག དོ་དགོང་ངས་ཁྱོད་ཀྱི་སྲོག་
ལེན་པའམ། ཡང་ན་ཁང་ཁྱིམ་འདི་མེར་བསྲེགས་ནས་ཡིད་ཚིམ་པ་ཞིག་བྱེད་མ་ཐུབ་ན་ང་
བུ་མིན།” ཞེས་ངར་སྐད་སྒྲོག་ཞོར་ཆང་སྒམ་ལས་མངར་ཆང་པུ་རེན་ཏི་རྒྱ་མ་གང་བླངས་
ཏེ་ཆང་ཕོར་དུ་བླུགས་བྱུང་། “མ་འཐུང་། གཏན་ནས་འཐུང་མི་ཉན། སྐུ་ཞབས་ཧིན་དི་ལེ།
ཁྱོད་ཀྱིས་ངའི་ཁར་ཐེངས་གཅིག་ཉན་རོགས། ཡང་གཅིག་བཤད་ན་མ་མེད་བྱིས་པ་འདིར་
སྙིང་རྗེ་ཞིག་སྒོམ་མི་ཐུབ་ནའང་། མ་མཐའ་ཡང་ཁྱོད་རང་གི་ཚེ་སྲོག་ལ་གཅེས་སྤྲས་ཤིག་
བྱེད་ཤེས་ནའང་མི་ཆོག་གམ།” ངས་ཞུ་བའི་ཚུལ་གྱིས་ཁོ་ལ་དེ་ལྟར་བཤད་པ་ན།
ཁོས“མི་སུ་ཞིག་གིས་བྱིས་པ་འདིར་བདག་སྐྱོང་བྱས་ནའང་ང་ལས་ལྷག་པ་ཞིག་ཡོང་
སྲིད” ཅེས་བཤད་བྱུང་།
“ཁྱོད་ཀྱིས་རང་གི་ཉམ་ཐག་པའི་རྣམ་ཤེས་ལའང་སྙིང་རྗེ་ཞིག་སྒོམ་ན་མི་ཆོག་གམ” 
ངས་དེ་ལྟར་བཤད་བཞིན་ཁོའི་ལག་གི་ཆང་ཕོར་འཕྲོག་རྩིས་བྱས་པ་ན།
ཁོས “གཏན་ནས་མིན། འུ་གཉིས་ཀྱི་དྲན་ཚུལ་ཁ་ཁ་ཡིན། ང་རང་ཆེས་སྤྲོ་བ་ནི་རང་
ཉིད་ཀྱི་རྣམ་ཤེས་འདི་ཉིད་དམྱལ་བར་བརྫངས་ནས་སྐྱབས་མགོན་ལ་ཁྲིམས་ཆད་གཅོད་
དུ་འཇུག་རྒྱུ་དེ་ཡིན་པས། རང་ཉིད་ཀྱི་རྣམ་ཤེས་དམྱལ་བའི་ཞིང་ཁམས་འགྲིམ་པའི་སྨོན་
ལམ་དེའི་ཆེད་དུ་གཙང་བཞེས་གནང” ཞེས་བཤད་ཞོར། མངར་ཆང་ཧུབ་ཀྱིས་འཐུང་
ཞིང་ང་ཚོར་མྱུར་དུ་ཕར་ལ་འགྲོ་དགོས་པའི་ལག་བརྡ་བཏང་བ་དང་། མཇུག་མཐར་རྣར་
གཟན་པའི་དམོད་ཚིག་མང་པོ་ཞིག་མཚམས་མ་ཆད་པར་ངག་ལས་ཐོན་པ་ནི། ད་ལྟའང་
ངའི་སེམས་སུ་གསལ་ལེར་དྲན་གྱིན་གདའ།
“སྙིང་རེ་རྗེ། ཁོས་ཆང་ཇི་ལྟར་འཐུང་ནའང་རང་སྲོག་གཅོད་ཐུབ་པ་མ་རེད།” ཧེ་
ཟི་ཁི་ལེ་ཧྥུ་ཡིས་མ་རངས་པའི་ཚུལ་གྱིས་དེ་ལྟར་བཤད་རྗེས། གསལ་ལ་མི་གསལ་བའི་
སྡིགས་དམོད་ཀྱི་ཚིག་འགའ་ངག་ནས་བརྗོད་བཞིན་སྒོ་བརྒྱབ་སྟེ་ཕྱི་རུ་བུད་སོང་། ཁོས་
བསམ་བཞིན་དུ་རང་གི་ཚེ་སྲོག་ཇེ་ཐུང་དུ་གཏོང་བསམ་ཡང་། སྐུ་ཞབས་ཁན་ནེ་ཟི་ཡིས་
བཤད་པ་ཇི་བཞིན་གལ་ཏེ་གློ་བུར་འཆི་ལམ་ལ་འདེད་པའི་ཆག་སྒོ་རེ་བྱུང་བ་མིན་ན།
སྤྱིར་ཁོའི་ལུས་ཕུང་གི་གནས་ཚུལ་ལ་གཞིགས་ཚེ། རི་ཁུལ་འདི་རུ་ཚེ་ཐག་ཆེས་རིང་བའི་
མི་དེ་ཁོ་ཡིན་ཐག་ཆོད་རེད་ཅེས་བཤད་མྱོང་།
ང་རང་ཐབ་ཚང་དུ་ཕྱིན་ཏེ་སྐད་དམའ་མོས་གཅེས་ཕྲུག་ལ་སེམས་གསོ་དང་བཅས་
གཉིད་འགུག་ཐབས་བྱས་པ་ཡིན་ལ། ཞོར་དུ་ཧེ་ཟི་ཁི་ལེ་ཧྥུ་གང་དུ་ཕྱིན་པ་ཡིན་སྙམ་སྟེ་
མཉམ་འཇོག་ཅིག་བྱས་པ་ན། ཁོ་ནི་རྐུབ་སྟེགས་རྒྱབ་བསྙེས་མ་མཐོན་པོའི་ཕག་ཏུ་ཡོད་
པའི་རྐུབ་སྟེགས་རིང་པོ་དེའི་སྟེང་དུ་གན་རྐྱལ་དུ་ཉལ་ནས་དལ་ཅག་གེར་བསྡད་འདུག
ངས་ཧེ་རེ་ཏོན་པང་དུ་བཟུང་སྟེ་སྒུལ་སྒུལ་བྱེད་ཞོར་བྱིས་གླུ་ཞིག་འདི་ལྟར་དལ་གྱིས་
བཏང་བ་ཡིན།ནམ་གུང་ལ་སླེབས་པའི་སྐབས་ལ། བྱིས་པའི་སྐྱོ་གླུ་ལྷང་ལྷང་།
ཕྱི་མའི་ཡུལ་གྱི་མ་ཡུམ། ཁྱོད་ཀྱིས་གསན་པ་ཨེ་བྱུང་།
ངས་དེ་ལྟར་ལེན་བཞིན་པའི་སྒང་ལ། ཡར་སྔོན་ང་ཚོས་འུར་ཟིང་དང་རྙོག་དྲ་བཟོ་
སྐབས་རང་གི་ཁང་མིག་ཏུ་ཡིབ་བསྡད་པའི་སྲས་མོ་ཁཱ་སེ་ཡིས་ཀྱང་མགོ་བོ་ནང་དུ་
བསྲིངས་ཏེ་སྐད་དམའ་མོས། “ནེ་ལི། ཁྱོད་གཅིག་པུ་ཡིན་ནམ།” ཞེས་དྲིས་བྱུང་། ངས་
ཀྱང་མོར “ང་རང་གཅིག་པུ་ཡིན” ཞེས་ལན་བཏབ་པ་ན། མོ་དེ་མ་ཐག་ཁྱིམ་དུ་འཛུལ་
ཞིང་མེ་ཐབ་ཀྱི་འགྲམ་དུ་བཅར་བྱུང་། ངའི་སེམས་སུ་ཡང་མོས་ཡང་སྙིང་ཅི་ཞིག་བཤད་
འདོད་པ་ཡིན་ནམ་སྙམ་ཞོར་མགོ་བོ་ཡར་དགྱེ་སྟེ་མོའི་གདོང་ལ་བལྟས་པ་ན། མོའི་ངོ་
གདོང་དུ་སེམས་ཁྲལ་དང་བློ་མི་བདེ་བའི་ཉམས་སྣང་ཞིག་མངོན་འདུག་ལ། མཆུ་སྒྲོས་
ཕྱེད་ཙམ་ཕྱེ་བའི་ཚུལ་ལ་བལྟས་ན་ཅི་ཞིག་བཤད་འདོད་པ་ལྟར་སྣང་ཡང་། མཐར་སྔར་
བཞིན་ཤུགས་རིང་ཞིག་འཐེན་རྗེས་སྐད་ཆ་ཚིག་གཅིག་ཀྱང་མ་བཤད་པར་ཁ་རོག་གེར་
བསྡད་བྱུང་།
ངས་མུ་མཐུད་དུ་བྱིས་གླུ་དེ་དལ་གྱིས་བཏང་བ་ཡིན་ལ། མོའི་ཕྱི་དྲོའི་བྱ་སྤྱོད་དེ་ད་
དུང་སེམས་ལ་བཟུང་ནས་བསྡད་ཡོད།
“ཧེ་ཟི་ཁི་ལེ་ཧྥུ་གང་དུ་འདུག” མོས་ངའི་གླུ་དབྱངས་ཀྱི་མཚམས་བཅད་ནས་དེ་
ལྟར་དྲིས་བྱུང་།
མོས་“རྟ་ཁང་དུ་ཁོའི་ལས་ཀ་བསྒྲུབ་ཏུ་ཕྱིན་སོང་།” ངས་དེ་ལྟར་ལན་བཏབ་པ་ན།
ཅི་ཡང་བཤད་མ་བྱུང་ལ། ཡང་གཅིག་བཤད་ན་ཧེ་ཟི་ཁི་ལེ་ཧྥུ་ནི་སྔར་ནས་གཉིད་དུ་ཡུར་
ཟིན་ཀྱང་སྲིད།
ཡུད་ཙམ་རིང་དལ་ཅག་གེར་བསྡད་རྗེས་མིག་ཆུ་གཉིས་རིམ་གྱིས་མོའི་མཁུར་མགོ་
བརྒྱུད་དེ་རྡོ་གཅལ་གྱི་སྟེང་དུ་ཟགས་བྱུང་།མོ་ནི་རང་གི་ཁྲེལ་མེད་ཀྱི་བྱ་སྤྱོད་དེར་ངོ་གནོངས་ནས་
འགྱོད་པའི་མིག་ཆུ་འབྱིན་པ་ཡིན་ནམ། ངས་ཁོག་ནས་རང་ལ་དེ་ལྟར་དྲི་བ་ཞིག་བཏོན།
“བདག་གི་ཡིད་སེམས་སྡུག་ནས་བཟོད་ཐབས་ཤིག་མི་འདུག” མོས་གཞི་ནས་ཁ་
གྲག་བྱུང་།
“ཡིད་ཕངས་པ་ལ་ཨང་། ཡིན་ནའང་ཁྱོད་ཀྱི་འདོད་བློ་སྐོང་རྒྱུ་ནི་ཧ་ཅང་དཀའ་
བར་འདུག ཁྱོད་ལ་དེ་འདྲའི་གྲོགས་པོ་མང་པོ་ཞིག་ཡོད་ཀྱང་འདོད་བློ་མི་ཚིམ་པ་ཅི་
རེད།” ངས་ཀྱང་དེ་ལྟར་ལན་སྟབས་བདེ་ཞིག་བཏབ།
“ནེ་ལི། ཁྱོད་ཀྱིས་བདག་ལ་དོན་དག་ཅིག་གསང་རྒྱ་བྱེད་རོགས་གནང་ན་ཆོག་
གམ།” མོས་དེ་ལྟར་བཤད་ཞོར་ངའི་མདུན་དུ་པུས་མོ་སར་བཙུགས་པ་དང་། ཡིད་དབང་
འཕྲོག་པའི་མིག་ཟུང་གིས་བདག་ལ་ཅེར་བའི་རྣམ་འགྱུར་དེས། ཞེ་སྡང་དང་ཁོང་ཁྲོ་མ་
ལུས་ཀྱང་སྐད་ཅིག་ལ་འཇོམས་པར་བྱེད།
“དོན་ཅི་ཞིག་གསང་དགོས་པ་རེད།” ངས་དེ་ལྟར་དྲིས་པ་ན།
“རེད་ཡ། ང་རང་ཅི་བྱ་གཏོལ་མེད་དུ་བཏང་སོང་བས་ངས་ཀྱང་ཁྱོད་ལ་མི་བཤད་ག་
མེད་བྱུང་། ད་ནི་ངས་ཅི་ཞིག་བྱ་དགོས་སམ། དེ་རིང་ཨེ་དི་ཀ་ལིན་ཏོན་གྱིས་ང་ལ་གཉེན་
སྒྲིག་གི་རེ་བ་བཏོན་བྱུང་། ངས་ཅི་ཞིག་བཤད་དགོས་མིན་མི་ཤེས་པས་ཁྱོད་ལ་དྲིས་པ་ཡིན།
ཁྱོད་ཀྱིས་བལྟས་ན་ད་ནི་ངས་ཅི་ཞིག་བྱ་དགོས་སམ།"
“དྲང་མོར་བཤད་ན། ངས་ཁྱོད་ཀྱིས་དོན་འདི་ཅི་ལྟར་ཐག་གཅོད་དགོས་པ་ག་ལ་
ཤེས། དེ་རིང་ཕྱི་དྲོ་ཁོའི་མདུན་སར་བཤམས་སྟོན་བྱས་པའི་ཁྱོད་ཀྱི་ཞེ་སྡང་གི་བྱ་སྤྱོད་
དེ་དག་ལ་ཞིབ་འདང་རེ་བརྒྱབ་ན། ཁྱོད་ཀྱིས་དུས་ད་ལྟ་ཉིད་དུ་ཁོའི་རེ་བ་དེ་དང་ལེན་
མ་བྱས་ན་འགྲིག ངའི་སེམས་སུ་ཁོས་ད་དུང་ཁྱོད་ཀྱི་རྩིང་སྤྱོད་དེ་དག་ལ་ཁ་ཡ་མི་བྱེད་
པར། ཡང་བསྐྱར་གཉེན་སྒྲིག་གི་རེ་བ་བཏོན་ཡོང་ཚེ། ཁོ་ནི་མི་ནུས་མེད་ཅིག་དང་རང་གི་
མ་འོངས་པར་འདང་རྒྱག་མི་ཤེས་པའི་བླུན་པོ་ཞིག་ཡིན་པ་ཐག་ཆོད་རེད།” ངས་དེ་ལྟར་
བཤད་པ་ན།
མོས “ཁྱོད་ཀྱིས་སྐད་ཆ་འདི་ལྟར་བཤད་ཚེ། ངས་ཁྱོད་ལ་སྐད་ཆ་ཅི་ཡང་བཤད་རྒྱུ་
མིན།” ཞེས་མ་རངས་པའི་ཉམས་ཀྱིས་བཤད་པ་དང་། དེ་མ་ཐག་ཡར་ལངས་ནས “གང་
ལྟར་ངས་ཁོ་ལ་ཁས་ལེན་བྱས་ཟིན། ནེ་ལི། ཁྱོད་ཀྱིས་ཤོད་དང་། བདག་གི་ཁས་ལེན་འདི་
ནོར་ཡོད་དམ།”
“ཁྱོད་ཀྱིས་ཁས་ལེན་བྱས་ཟིན་པ་ཡིན་ན། ད་ནི་བཤད་ཀྱང་ཕན་ཐོགས་ཅི་ཞིག་
ཡོད། ཚིག་ཤོར་ན་འཛིན་ཐབས་ཡོད་པ་མ་རེད།"
“ཡིན་ནའང་ངས་ཁྱོད་ལ་འདྲི་རྒྱུ་ནི་ད་ལྟ་ངས་ཅི་ཞིག་བྱེད་དགོས་པ་དེ་རེད། ཁྱོད་
ཀྱིས་ཤོད་དང་།" མོས་བྲེལ་འཚུབ་དང་བཅས་ལག་པ་ཕུར་ཕུར་བྱེད་པ་དང་གདོང་ལ་སྡུག་
མདུད་ཅིག་བརྒྱབ་བྱུང་།
“དྲི་བ་འདིར་ལན་ཡག་པོ་ཞིག་གདབ་དགོས་ན། ཐོག་མར་དོན་དག་མང་པོར་
བསམ་གཞིགས་ལེགས་པོ་བྱ་དགོས་པ་རེད།” ངས་ཧ་ཅང་གཟབ་ནན་གྱིས།
“ཐོག་མར་འདྲི་རྒྱུ་ཞིག་ནི་ཁྱོད་རང་དངོས་གནས་ཨེ་དི་ཀ་ལིན་ཏོན་ལ་དགའ་འམ་
མི་དགའ།”
“སུ་ཞིག་ཁོར་མི་དགའ་འམ། ང་རང་ཁོ་ལ་དགའ་ཐག་ཆོད་ཡིན” དེ་ལྟར་བཤད་
པ་དང་། དེར་མཐུད་ནས་ངས་སླར་ཡང་མོ་ལ་དྲི་བ་མང་པོ་ཞིག་བསྟུད་མར་དྲིས་པ་ཡིན།
རང་ལོ་ཉེར་གཉིས་ཅན་གྱི་མོ་གསར་ཞིག་གིས་དྲི་བ་འདི་འདྲ་འདོན་ཐུབ་པ་ཡང་རང་
ཚོད་ཀྱིས་བསམ་བློ་ཞིབ་མོ་བཏང་བ་ཅི་ལ་མིན།
“སྲས་མོ་ཁཱ་སེ།ཁྱོད་རང་ཅིའི་ཕྱིར་ཁོར་དགའ་བ་ཡིན།”
“ཉོག་གཏམ། དེར་རྒྱུ་མཚན་ཞིག་བཤད་དགོས་སམ།"“དེ་ཙམ་གྱིས་མི་ཆོག ཅིས་ཀྱང་རྒྱུ་མཚན་བཤད་དགོས།”
“ཆོག་གི ཁོའི་སྐྱེ་འབྲས་ལེགས་ཤིང་འགྲོགས་ན་སྣང་བ་སྐྱིད།”
“ཉོག་གཏམ་རེད།” མོའི་ལན་དེར་ངས་སྡོམ་ཚིག་དེ་ལྟར་བཀོད།
“ཁོའི་ལང་ཚོ་དང་མཛེས་སྡུག་གི་ཆེད་དུ་ཡིན།”
“སྔར་བཞིན་ཉོག་གཏམ་རེད།”
“དེ་ནི་འབྲེལ་མེད་དོན་གཞན་ཞིག་རེད།”
“རྗེས་ཕྱོགས་ཁོ་ལ་རྒྱུ་ནོར་མང་པོ་ཡོད་སྲིད་པས། ང་ཡང་ཡུལ་ཕྱོགས་འདིའི་ཆེས་
གོང་བཀུར་ཐོབ་པའི་བུད་མེད་ཅིག་ཏུ་འགྱུར་ངེས། བཟའ་ཟླ་འདི་འདྲ་རྙེད་པས་ངའི་ཡིད་
ལ་སྤྲོ་བས་བརྟས་ཡོད།”
“དེ་ནི་ཉོག་གཏམ་ནང་གི་ཉོག་གཏམ་རྣལ་མ་རེད། ཁྱོད་ཀྱིས་ཤོད་དང་། དོན་དངོས་
སུ་ཁྱོད་རང་ཁོ་ལ་ཇི་ལྟར་དགའ་བ་ཡིན།”
“དེ་ནི་མི་གཞན་རྣམས་ཁོ་ལ་དགའ་བའི་ངང་ཚུལ་དང་མི་འདྲ་ས་ཅི་ཡོད། ནེ་ལི།
ཁྱོད་ཀྱིས་དྲི་བ་དགོད་བྲོ་བ་འབའ་ཞིག་བཏོན་བྱུང་།”
“ངས་བལྟས་ན་དགོད་བྲོ་བ་ཞིག་མ་རེད།”
“འོ་ན། ང་ནི་ཁོའི་རྐང་འོག་གི་ས་གཞི་དང་། མགོ་ཐོག་གི་མཁའ་དབུགས། ད་དུང་
ཁོས་ལག་ལེན་བྱས་པའི་ཅ་ལག་ཡོད་ཚད་དང་། ཁོས་བཤད་པའི་ཚིག་འབྲུ་རེ་རེ། ཡང་
ན་ཁོའི་འགྲོ་འདུག་སྤྱོད་གསུམ། ཐ་ན་ཁོའི་ཡོད་ཚད་ཀྱི་ཡོད་ཚད་ལ་ཤིན་ཏུ་དགའ་ཞེས་
བཤད་ན་ཇི་འདྲ་རེད།"
“དེའི་རྒྱུ་མཚན་ཡང་སྙིང་ཅི་ཞིག་ཡིན་ནམ།” ངས་དེ་ལྟར་བཤད་པ་ན།
“ད་ཆོག་གི ཁྱོད་ཀྱིས་དོན་འདིར་ཁ་གཡར་ནས་ང་ལ་དགོད་རྩེད་བྱེད་ཀྱིན་གདའ།
ཞེ་གནག་མ་ཁྱོད། ད་ལྟའི་གནས་སྐབས་འདི་ལྟ་བུར་ད་དུང་བདག་ལ་རྩེད་དགོད་བྱེད་ཕོད་དམ།” 
སྲས་མོས་དེ་ལྟར་བཤད་ཞོར་གདོང་མདོག་འགྱུར་ནས་ཕར་མེ་ཐབ་ཀྱི་ཕྱོགས་ལ་
འཁོར་སོང་།
“སྲས་མོ་ཁཱ་སེ། ངས་ཁྱོད་ལ་ཀུ་རེ་རྩེ་ག་ལ་སྲིད། ཁྱོད་རང་ཨེ་དི་ཀ་ལིན་ཏོན་ལ་
དགའ་བ་ནི་ཁོ་ལོ་ན་གཞོན་ཞིང་ལང་ཚོ་དར་བ་དང་། སྐྱེ་འབྲས་ལེགས་པར་མ་ཟད། ད་
དུང་ཁྱོད་ལ་དགའ་བའི་རྒྱུ་མཚན་བཞི་བགྲང་བྱུང་བ་ལས། ཆེས་མཇུག་མཐའི་རྒྱུ་མཚན་
དེར་དོན་དངོས་སུ་གཞི་འཛིན་ས་ཅི་ཡང་མེད་དེ། གལ་ཏེ་ཁོ་ཁྱོད་ལ་མི་དགའ་ནའང་།
ཁྱོད་སྔར་བཞིན་ཁོ་ལ་དགའ་སྲིད་པ་ཡང་ཡོད། དེ་ལས་ལྡོག་སྟེ། ཁོ་ཁྱོད་ལ་དགའ་རུང་།
གལ་ཏེ་ཁོ་ལ་སེམས་པ་འགུག་བྱེད་ཀྱི་གོང་སྨྲས་ཆ་རྐྱེན་དེ་དག་མེད་ཚེ། ཕལ་ཆེར་ཁྱོད་
ཀྱང་ཁོ་ལ་དགའ་མི་སྲིད།”
“མི་སྲིད། དགའ་ག་ལ་སྲིད། གལ་ཏེ་བྱ་སྤྱོད་རྩུབ་ཅིང་གཟུགས་བྱད་མི་མཛེས་པ་
ཞིག་ཡིན་ན། ང་ཁོ་ལ་སྡང་ཡང་སྲིད།"
“ས་སྟེང་འདི་རུ་ལོ་ན་གཞོན་པའི་ཕྱུག་བདག་མང་པོ་ཡོད་པར་མ་ཟད། ཨེ་དི་ཀ་
ལས་ལྷག་པའི་གཞོན་ནུ་འབྱོར་བ་རྒྱས་ཤིང་ལང་ཚོས་དྲེགས་པ་ཇི་སྙེད་ཅིག་ཡོད་ངེས་
པས། འོ་ན་ཁྱོད་དེ་དག་ལ་མི་དགའ་དོན་ཅི་ཡིན་ནམ།"
“དེ་འདྲ་མང་པོ་ཡོད་སྲིད་ཀྱང་། ང་རང་དེ་ཚོར་འཕྲད་པའི་གོ་སྐབས་མེད། ཡང་
གཅིག་བཤད་ན་ངའི་མཐོང་ལམ་དུ་མངོན་པའི་མི་རྣམས་ལས་ཨེ་དི་ཀའི་དོ་ཟླར་རུང་བ་
ཞིག་གཏན་ནས་མི་འདུག"
“གང་ལྟར་རྗེས་ཕྱོགས་ཁྱོད་ཀྱང་དེ་ལྟ་བུའི་མི་རེ་འགར་འཕྲད་སྲིད་པ་ཁོ་ཐག་ཡིན་
ལ། ཨེ་དི་ཀ་ཡང་དུས་གཏན་དུ་ལང་ཚོའི་འཕྱོར་སྒེག་གིས་མཛེས་པ་ཞིག་ཡིན་མི་སྲིད་
ཅིང་། ནམ་ཡང་འབྱོར་བས་ཕྱུག་པ་ཞིག་ཡིན་པའི་ངེས་པ་ག་ལ་ཡོད།”
“གང་ལྟར་ད་ལྟའི་ཁོ་ནི་འཛོམས་གསུམ་འཛོམས་པ་ཞིག་རེད། ངས་མིག་སྔའི་གནས་ཚུལ་
ལས་གཞན་གང་ལའང་བལྟ་མི་འདོད། རབ་ཡིན་ན་ཁྱོད་ཀྱིས་ཀྱང་ངའི་
སེམས་འདུན་རྟོགས་ན་འགྲིག”
“ཨོ་ཡ། དེ་ན་ང་ལའང་བཤད་རྒྱུ་གཞན་ཅི་ཡང་མེད། རང་གིས་གང་འདོད་ལྟར་བྱོས།
“ཡང་གཅིག་བཤད་ན་ང་རང་ཨེ་དི་ཀ་ཡི་ཆུང་མ་བྱེད་མིན་དེ་ཁྱོད་དང་འབྲེལ་བ་
ཅི་ཡང་མེད་ལ། ཁྱོད་ཀྱི་ཆོག་མཆན་ཐོབ་དགོས་པའི་ངེས་པའང་གཏན་ནས་མེད།”
“ཁྱོད་ཀྱིས་བཤད་པ་དངོས་གནས་འགྲིག་འདུག མི་ཞིག་གིས་བཟའ་ཟླ་འཚོལ་
བ་དེ་མིག་སྔའི་ཁེ་ཕན་ཁོ་ནར་དམིགས་དགོས་པ་བདེན་ན། ད་ལྟ་ཁྱོད་ཀྱི་ཡིད་སེམས་ད་
དུང་སྤྲོ་བས་བརྟས་མི་ཐུབ་པའི་རྒྱུ་མཚན་ང་ཚོར་ཤོད་དང་། དོན་འདིས་ཁྱོད་ཀྱི་མིང་པོར་
དགའ་སྤྲོ་སྐྱེས་སུ་འཇུག་ངེས་ལ། སྐུ་ཞབས་དང་ལྕམ་མོ་རྒན་རྒོན་གཉིས་ཀྱིས་ཀྱང་ཁྱོད་
ལ་ངོ་རྒོལ་བྱེད་མི་སྲིད། ཁྱོད་ཀྱང་རྙོག་དྲས་ཁེངས་ཤིང་སུན་སྣང་བསྐྱེད་པའི་ཁྱིམ་ཚང་
འདི་དང་ཁ་བྲལ་ནས་བདེ་སྐྱིད་དང་འབྱོར་ཕྱུག་གིས་ཁེངས་པའི་ཁྱིམ་གཞིས་དེར་འགྲོ་
སྲིད་ཅིང་། ཁྱོད་ནི་ཨེ་དི་ཀར་དགའ་ཞིང་། ཨེ་དི་ཀ་ཡང་ཁྱོད་ལ་དགའ། ཁྱོད་ཀྱི་བསམ་
དོན་མ་ལུས་ཡིད་བཞིན་དུ་འགྲུབ་ངེས་པས། ད་ནི་ཁྱོད་ལ་བར་ཆད་བཟོ་མཁན་ཞིག་གང་
ན་ཡོད་དམ།”
“འདི་ན་ཡོད། ད་དུང་འདི་ན་ཡོད།” ཁཱ་སེ་རེན་གྱིས་ལག་པ་གཅིག་གིས་རང་གི་
ཐོད་པ་དང་། ཡ་གཅིག་གིས་བྲང་ཁར་རྡེག་བཞིན། “གང་ལྟར་བདག་གི་རྣམ་ཤེས་སྐུང་
ཡོད་ས་འདི་རུ། ངའི་ཡིད་ཀྱི་རྣམ་པར་ཤེས་པ་དེས་གསལ་ཐག་ཆོད་པའི་སྒོ་ནས་རང་ཉིད་
ནོར་ཟིན་པ་ཤེས་འདུག”
“ཡ་མཚན་ཆེ་བ་ལ། ངས་ངོ་མ་ཧ་གོ་མ་བྱུང་།”
“དེ་ནི་ངའི་གསང་བ་འབའ་ཞིག་ཡིན། གལ་ཏེ་ཁྱོད་ཀྱིས་འཕྱ་སྨོད་མི་བྱེད་ན་ངས་
ག་ལེར་བཤད་ཆོག དོན་དེ་ངས་གསལ་བོ་ཞིག་བཤད་མི་ཤེས་ནའང་། མ་མཐའ་ཡང་སེམས་ཚོར་
ག་འདྲ་ཞིག་ཡིན་པ་དེ་ཁྱོད་ལ་རྟོགས་སུ་འཇུག་ཐུབ།” ཅེས་བཤད་ཞོར་མོ་
རང་ཡང་བསྐྱར་ངའི་གམ་དུ་ཙོག་པ་དང་། གདོང་ལ་ཡི་ཆད་དང་སྐྱོ་སྣང་གིས་ཁེངས་
ཤིང་དམ་དུ་བསྡམས་པའི་ལག་ཟུང་འདར་འདར་བྱེད་བཞིན། “ནེ་ལི། ཁྱོད་ཀྱིས་བློས་མི་
དཔོག་པའི་རྨི་ལམ་ཡ་མཚན་རེ་གཉིས་རྨིས་མ་མྱོང་ངམ།” མོས་སྐར་མ་འགའི་ཡུན་ལ་
བསམ་གཞིག་བྱས་རྗེས་གློ་བུར་དུ་དེ་ལྟར་དྲིས་བྱུང་།
“ལོས་མྱོང་། ངས་ཀྱང་མཚམས་ལན་རེར་དེ་ལྟ་བུའི་རྨི་ལམ་རྨིས་མྱོང་།” ངས་དེ་
ལྟར་ལན་བཏབ།
“རེད་ཡ། ངས་མི་ཚེ་འདིར་རྨི་ལམ་མང་པོ་ཞིག་རྨིས་མྱོང་བ་དང་། དེའི་རྗེས་སུ་
རྨི་ལམ་དེ་དག་དུས་ནམ་ཡང་བདག་གི་དྲན་འཛིན་དུ་སིམ་ནས་ངའི་བསམ་ཚུལ་དག་
ཀྱང་བརྗེ་རུ་བཅུག་བྱུང་། རྨི་ལམ་དེ་དག་ནི་བཟི་ཁ་བཙན་པའི་བདུད་རྩི་ཇི་བཞིན་ངའི་
སེམས་ཀྱི་གཏིང་སར་སིམ་ནས་རབ་ཏུ་བཟི་བར་གྱུར་ཏེ་དྲན་ཚུལ་རྨང་ནས་བསྒྱུར་འགྲོ།
རྨི་ལམ་འདི་ལྟ་བུ་ཞིག་ཡོད་མྱོང་སྟེ། ངས་ཁྱོད་ལ་ག་ལེར་བཤད་ཆོག ཡིན་ནའང་བཤད་
ནས་མཚམས་གང་ལ་སླེབས་ཀྱང་ཁྱོད་རང་གཏན་ནས་དགོད་མི་ཆོག” ཟེར།
“ཤུ། སྲས་མོ་ཁཱ་སེ་རེན། ཁྱོད་ཀྱིས་མ་བཤད་རོགས། དངོས་གནས་བློས་མི་དཔོག་
ཅིང་འཇིགས་སྣང་བསྐྱེད་པའི་རྨི་ལམ་དེ་དག་གིས་ང་ཚོའི་འཚོ་བ་ལ་བར་ཆད་མི་བྱེད་
རོགས། མིག་སྔའི་དཀའ་ཉོག་འདི་དག་གིས་ང་ཚོ་སྡུག་ལ་སྦྱར་བ་ཉུང་མེད། ད་ཆོག་གི
མི་བཤད་རོགས། དགའ་དགའ་སྐྱིད་སྐྱིད་ངང་རང་གི་སྔོན་ཆད་ཀྱི་སྤྲོ་སྣང་དང་བདེ་སྐྱིད་
དེ་བཙལ་ཨེ་ཐུབ་བལྟ་རོགས། ཁྱོད་ཀྱིས་སྐུ་སྲས་ཧ་རེ་ཏོན་ལ་ལྟོས་དང་། ཁོའི་རྨི་ལམ་དུ་
སྡུག་སྣང་ཞིག་གཏན་ནས་མཐོང་མི་ཐུབ་ཅིང་། རྨི་ལམ་གྱི་ཞིང་ཁམས་སུ་ཡང་འཛུམ་གྱིས་
ཁེངས་ཡོད་པ་འདིར་ཇི་འདྲའི་སྐྱིད་སྣང་ཆེ་བ་ལ་ཨང་། “ངས་དེ་ལྟར་གསལ་འདེབས་ཀྱི་
ཚུལ་དུ་བཤད།“རེད་ཡ། ཁོའི་ཨ་ཕས་ཁེར་རྐྱང་དང་སུན་སྣང་གིས་མི་བཟོད་པའི་སྐབས་སུ་རྣར་
གཟན་པའི་སྡིགས་དམོད་བྱེད་པ་དེའང་བདེ་སྐྱིད་ཅིག་རེད་དམ། ཁྱོད་ཀྱིས་ཀྱང་ཁོའི་
འདས་དོན་དེ་དག་བརྗེད་སྲིད་རྒྱུ་མ་རེད། སྐབས་དེར་ཁོ་ཡང་འདི་ལྟར་ལུས་ཤ་རྒྱགས་
པའི་བྱིས་པ་སྙིང་རྗེ་ཞིག་ཡིན་ལ། ལོ་ནའང་ཕལ་ཆེར་འདི་ཙམ་ཡིན་རྒྱུ་རེད། བྱིས་བློ་ཡང་
འདི་འདྲའི་དྭངས་གཙང་ཞིག་ཡིན་ངེས། འོན་ཀྱང་། ནེ་ལི། ངས་ཅིས་ཀྱང་ཁྱོད་ལ་བཤད་
དགོས། སྐད་ཆ་མང་པོ་ཞིག་མེད་པས། དོ་དགོས་ངས་ཅིས་ཀྱང་རང་སེམས་ཀྱི་སྡུག་གཏམ་
འདི་ཁྱོད་ལ་བཤད་འདོད།”
“ངས་ཉན་མི་འདོད། བདག་ལ་ཉན་འདོད་མི་འདུག” ངས་ཡང་དང་བསྐྱར་དུ་དེ་
ལྟར་བཤད།
སྔོན་ཆད་ང་རང་ནི་རྨི་ལམ་ལ་རྨོངས་དད་འདྲེས་མའི་ཡིད་ཆེས་ཡོད་མཁན་ཞིག་
ཡིན་ལ། ད་ལྟའང་སྔར་བཞིན་དེ་འདྲ་རེད། མཚན་མོ་དེར་ཁཱ་སེ་རེན་གྱི་གདོང་ལ་དུས་
རྒྱུན་པར་མཐོང་དཀོན་པའི་སྡུག་སྣང་ཞིག་མངོན་འདུག་པས། ངའི་སེམས་སུ་མོའི་རྨི་ལྟས
ངན་པ་ཅི་ཞིག་མཐོང་བ་དང་། དེར་མཐུད་ནས་བཀྲ་མི་ཤིས་པའི་དོན་ཅི་ཞིག་འབྱུང་སྲིད་
དམ་སྙམ་ནས་སྐྲག་སྣང་ཞིག་རིམ་གྱིས་སྐྱེས་བྱུང་།
མོས་ཅི་ཞིག་ལ་བསམ་གཞིག་བྱེད་ཀྱིན་ཡོད་པ་མི་ཤེས་མོད། དར་ཅིག་རིང་ཅི་ཡང་
མ་བཤད་པར་བསྡད་རྗེས་ཡང་བསྐྱར་ཁ་གྲགས་བྱུང་།
“ནེ་ལི། གལ་ཏེ་ང་རང་དག་པའི་ཞིང་ཁམས་སུ་ཡོད་ཚེ། ངའི་སེམས་པ་སྡུག་ནས་
འཆི་འགྲོ་བ་ཁོ་ཐག་རེད།”
“དེ་ནི་ཁྱོད་རང་ལ་དག་ཞིང་དུ་སྐྱེས་པའི་བསོད་ནམས་ཡོད་མི་སྲིད་པའི་རྒྱུ་མཚན་
གྱིས་རེད། མི་སྡིག་ཅན་ཚོས་ནི་དག་ཞིང་དུ་སྡུག་བསྔལ་ཚོར་སྲིད་པ་རེད།” ངས་དེ་ལྟར་
ལན་བཏབ།“མ་རེད། དེ་འདྲ་ཞིག་གཏན་ནས་མ་རེད། ཐེངས་ཤིག་ལ་ངས་དངོས་གནས་རང་
ཉིད་དག་ཞིང་དུ་ཡོད་པ་རྨིས་བྱུང་།”
“ཁཱ་སེ་རེན། ངས་ཁྱོད་ལ་སྔར་ནས་བཤད་ཟིན། ངས་དངོས་གནས་ཁྱོད་ཀྱི་རྨི་ལམ
ལ་ཉན་མི་འདོད། ང་གཉིད་དུ་འགྲོ་རྒྱུ་ཡིན།” ངས་ཡང་བསྐྱར་མོའི་ཚིག་མཚམས་བཅད་
ནས་དེ་ལྟར་བཤད།
མོ་དགོད་ཞོར་དུ་འགྲོ་རྩིས་བྱེད་ཀྱིན་པའི་ང་རང་མར་ཙོག་ཏུ་བཅུག་སྟེ།
“དོན་དག་གཞན་ཅི་ཡང་མེད། ངས་བཤད་འདོད་པ་ནི་དག་པའི་ཞིང་ཁམས་ནི་
ངའི་ཁྱིམ་གཞིས་འདི་དང་གཏན་ནས་མི་འདྲ་བས་ངའི་སེམས་པ་ཐང་ལ་ལྷུང་སོང་། ང་
རང་མི་ཡུལ་དུ་འགྲོ་འདོད་ཅེས་རྙོག་དྲ་བཟོས་པས། ལྷའི་ཕོ་ཉ་དག་ཀྱང་རབ་ཏུ་ཁྲོས་ནས་
དེ་མ་ཐག་མར་འཕངས་བྱུང་བས། ང་རང་ཐད་ཀར་ས་སྟོང་དུ་གཞིས་ཆགས་པའི་རླུང་
ཁའི་རི་ཁྱིམ་གྱི་ཁང་ཀླད་དུ་ལྷུང་སོང་། སྐབས་དེ་དུས་ང་རང་ཡང་དགའ་སྤྲོ་དང་བཅས་
མིག་ཆུའི་ཁྲོད་ནས་གཉིད་ལས་སད་བྱུང་། གཞན་གང་ཡང་བཤད་དགོས་དོན་མེད། དོན་
དེ་ལས་ངའི་སེམས་འདུན་གསལ་བོར་ཤེས་ཐུབ། ང་རང་ཨེ་དི་ཀ་དང་གཉེན་སྒྲིག་རྒྱུ་བྱུང་
བ་ནི་དག་ཞིང་དུ་བསྡད་པ་ལས་ཀྱང་ལེགས་པར་མཐོང་། གལ་སྲིད་ངེད་ཚང་གི་མི་ངན་
དེས་ཧེ་ཟི་ཁི་ལེ་ཧྥུ་ལ་བརྙས་བཅོས་དང་དམའ་འབེབས་ཀྱིས་ཁྱི་ཕག་གི་གོ་ས་ལྟ་བུར་
འཕངས་མེད་པ་ཡིན་ན། ང་རང་ཡང་འདི་ལྟར་ཨེ་དི་ཀ་དང་གཉེན་སྒྲིག་བྱེད་དོན་གཏན་
ནས་མེད། ཡིན་ནའང་ད་ལྟ་ང་རང་ཧེ་ཟི་ཁི་ལེ་ཧྥུ་དང་གཉེན་སྒྲིག་བྱས་པ་ཡིན་ན་དེ་ལས་
ལྷག་པའི་ངོ་ཚ་དང་འཕྱ་སྨོད་ཅིག་ག་ལ་ཡོད། དེ་བས་ཁོས་ནམ་ཡང་ང་རང་ཁོ་ལ་ཇི་
འདྲ་ཞིག་དགའ་མྱོང་བ་གཏན་ནས་ཤེས་མི་སྲིད་ཅིང་། ང་ཁོ་ལ་དགའ་བ་ནི་ཁོ་སྐྱེ་འབྲས་
མཚར་བས་མིན། ནེ་ལི། ཁྱོད་ཀྱིས་ཤེས་སམ། དོན་དམ་དུ་ཁོ་ནི་ང་ལས་ཀྱང་ང་རང་ཉིད་
འདྲ་བ་ཞིག་ཡིན། རྣམ་ཤེས་ནི་རྒྱུ་ཆ་ག་འདྲ་ཞིག་གིས་གྲུབ་པ་ཡིན་ཡང་རུང་། ངེད་གཉིས་
ཀའི་རྣམ་ཤེས་ཡོངས་སུ་འདྲ་མཚུངས་ཡིན་ངེས། འོན་ཀྱང་ལིན་ཏོན་ནི་ཟླ་འོད་དང་གློག་
ཞགས་འཁྱུག་པ་ལྟ་བུ་ཞིག་གམ། སེར་རྡེའུ་དང་མེ་ལྕེ་ལྟ་བུ་ཞིག་ཀྱང་ཡིན་སྲིད་པས་ང་ཚོ་
དང་གཏན་ནས་མི་འདྲ།”
མོས་སྐད་ཆ་བཤད་ནས་མཚམས་འདིར་སླེབས་དུས། ངའི་ཚོར་བ་ཞིག་ལ་ཧེ་ཟི་ཁི་
ལེ་ཧྥུ་ཡང་ཁང་མིག་འདིའི་ནང་བསྡད་ཡོད་སྙམ་པའི་འཆར་སྣང་ཞིག་སྐྱེས་པ་དང་།
གྲིབ་གཟུགས་ཤིག་འཕག་འགུལ་ཙམ་བྱེད་ཀྱིན་པ་མིག་ཟུར་གྱིས་རབ་རིབ་ཅིག་མཐོང་
བྱུང་བས། དེ་མ་ཐག་མགོ་བོ་ཕར་འཁོར་ནས་བལྟས་པ་ན། ཏག་ཏག་ཧེ་ཟི་ཁི་ལེ་ཧྥུ་རྐུབ་
སྟེགས་རིང་པོ་དེ་ལས་ཡར་ལངས་ཏེ། རྐང་འཇབ་ལག་འཇབ་ཀྱིས་ཕྱི་རུ་འགྲོ་བཞིན་པ་
མཐོང་བྱུང་།
མ་གཞི་ཁོས་ཡུན་རིང་ཞིག་ལ་གནས་དེར་ལྐོག་ཉན་བྱས་ནས་བསྡད་ཡོད་པ་དང་།
ཁཱ་སེ་རེན་གྱིས་མོ་རང་ཨེ་དི་ཀ་དང་གཉེན་སྒྲིག་བྱེད་འཆར་ཡོད་པ་དང་། ཧི་སེ་ཁི་ལེ་ཧྥུ་
ཁོ་རང་ལ་མཐོང་ཆུང་གི་ལྟ་ཚུལ་བཟུང་ཡོད་པ་སོགས་ཀྱི་གཏམ་དེ་ཐོས་པས། གཞི་ནས་
གནས་དེར་མུ་མཐུད་དུ་འདུག་འདོད་མ་སྐྱེས་པ་ཡིན་ཚོད་རེད།
མོའི་རྩེད་གྲོགས་དེ་སྔོན་མ་ནས་དེ་རུ་བསྡད་ཡོད་ནའང་། རྐུབ་སྟེགས་ཀྱི་རྒྱབ་བསྙེས་
མཐོན་པོ་དེས་མོའི་མཐོང་ལམ་བཀག་པས་གང་དུ་ཡོད་པ་མ་མཐོང་བ་ཡིན་ངེས་ལ།
གནས་དེ་ནས་ཇི་ལྟར་ཁ་བྲལ་བའང་ཤེས་མ་བྱུང་མོད། ང་ལ་གློ་བུར་བའི་སྐྲག་སྣང་ཞིག་
བྱུང་བ་དང་མཉམ་དུ་མོར་ཁ་རོག་གེར་སྡོད་ཅེས་བཤད་པ་ཡིན།
“ཅིའི་ཕྱིར།” མོས་ཡར་ལྟ་མར་ལྟ་བྱེད་ཞོར་དེ་ལྟར་དྲིས་བྱུང་།
“ཅོ་སེ་ཧྥུ་སླེབས་བྱུང་།” ངས་དེ་ལྟར་བཤད་པ་དང་མཉམ་དུ་ཕྱི་རོལ་ནས་ཁོའི་ཤིང་
རྟའི་འཁོར་ལོའི་སྒྲ་གྲགས་པ་ཡང་གོ་བྱུང་། “ཧེ་ཟི་ཁི་ལེ་ཧྥུ་ཡང་ཁོ་དང་མཉམ་དུ་ཡོད་
ངེས། ཡང་གཅིག་བཤད་ན་ད་ལྟ་ཁོ་ཚོ་སྒོ་ཁར་སླེབས་ཡོད་ཀྱང་སྲིད། “ཅེས་བཤད།“འོ། 
ཁོ་སྒོ་འགྲམ་དུ་ཡོད་ན་ངའི་བཤད་པའི་སྐད་ཆ་འདི་དག་ཐོས་མི་སྲིད། ཧ་རེ་
ཏོན་ངའི་ལག་ཏུ་ཞོག་དང་། ཁྱོད་རང་དགོང་ཟས་བཟོ་རུ་སོང་། ཟ་མ་གྲ་སྒྲིག་བྱས་ཚར་
རྗེས་ང་ལ་བརྡ་ཐོངས་དང་མཉམ་དུ་བཟའ། ངས་འདི་རུ་རང་སེམས་ཀྱི་ཉེས་པ་འདི་དག་
ལ་བྱི་དོར་ཞིག་བྱས་ཏེ། ཧེ་ཟི་ཁི་ལེ་ཧྥུ་ཡིས་དོན་འདི་རིགས་ཧ་གོ་མི་སྲིད་ཅེས་རང་སེམས་
ཤིག་གསོ་དགོས་འདུག ཁོས་འདི་དག་ཧ་གོ་མི་སྲིད། དེ་འདྲ་ཞིག་ཡིན་ནམ། ཐ་ན་ཁོས་
བརྩེ་དུང་གི་བྲོ་བ་ཞེས་པ་ཇི་འདྲ་ཞིག་ཡིན་པའང་ཤེས་མི་སྲིད།”
“ཡིན་ནའང་ངས་བསམ་ན་ཁྱོད་གཅིག་པུས་མ་གཏོགས་ཧེ་ཟི་ཁི་ལེ་ཧྥུ་ཡིས་བརྩེ་
དུང་གི་བྲོ་བ་མི་ཤེས་པའི་རྒྱུ་མཚན་ཞིག་མེད་སྙམ། གལ་ཏེ་ཁོ་དགའ་སའི་མི་དེ་ཁྱོད་ཡིན་
ཚེ། ཁོ་ནི་འཇིག་རྟེན་གནམ་འོག་འདིའི་མི་ཆེས་ལས་ངན་དེ་ཡིན་པ་ཤེས་ཐུབ། གལ་ཏེ་
ཁྱོད་རང་ལིན་ཏོན་གྱི་ལྕམ་མོར་གྱུར་ཚེ། ཁོར་བློས་ཐུབ་ཀྱི་གྲོགས་པོ་མེད་སོང་བར་མ་ཟད།
བརྩེ་དུང་ཡང་ཤོར་སོང་བ་རེད། ཐ་ན་ཡོད་ཚད་ཀྱི་ཡོད་ཚད་ཀྱང་མེད་སོང་བ་རེད། ཁྱོད་
ཀྱིས་ཀྱང་ཞིབ་ཏུ་སོམས་དང་། ཁྱོད་ཁོ་དང་ཁ་བྲལ་རྗེས། ཁོའི་སེམས་ཀྱི་ཚོར་བ་དེ་ག་འདྲ
ཞིག་ཡིན་སྲིད་དམ། ཡང་གཅིག་བཤད་ན། ཁོར་མཚོན་ན་འཇིག་རྟེན་འདིར་བློ་གཏོད་
སའི་ཉེ་མི་གཅིག་ཀྱང་མ་ལྷག་པ་རེད། རྒྱུ་མཚན་ནི། སྲས་མོ་ཁཱ་སེ་རེན—”
“ང་ཁོ་དང་ཁ་འབྲལ་ངེས་ཟེར་རམ། ཁོ་ལ་འཇིག་རྟེན་འདིར་ཉེ་མི་གཅིག་ཀྱང་
ཡོད་མི་སྲིད་ཟེར་རམ།” མོས་ཁོང་ཁྲོས་དབུགས་འཚང་བཞིན་དུ “སུ་ཞིག་གིས་ངེད་
གཉིས་ཁ་ཁར་གཏོང་ཐུབ་བམ། ཁྱོད་ཀྱིས་ཤོད་དང་། ཁོ་ཚོ་ལ་རྣམ་སྨིན་འཁོར་ངེས་
རེད། གལ་ཏེ་ངའི་སྲོག་གི་ཉག་མ་ཉིན་གཅིག་ལ་མ་ཆད་ན། ངས་དེ་འདྲའི་དོན་དག་
ཅིག་གཏན་ནས་འབྱུང་དུ་མི་འཇུག ཨེ་ལུན། མི་གཞན་སུས་ཀྱང་ཁོའི་ཚབ་བྱེད་མི་ཐུབ།
འཇིག་རྟེན་འདིར་ལིན་ཏོན་ལྟ་བུའི་མི་ཇི་འདྲའི་མང་པོ་ཞིག་ང་ལ་དགའ་བའི་དབང་དུ་
བཏང་རུང་། ངས་ཧེ་ཟི་ཁི་ལེ་སྐུ་བློས་གཏོང་མི་སྲིད། དེ་ནི་ངའི་ཐོག་མའི་ཀུན་སློང་མིན།
ངས་དེ་ལྟར་བྱེད་འདོད་པ་མིན། གལ་ཏེ་ངས་དེ་འདྲའི་རིན་དོད་ཅིག་བློས་གཏོང་དགོས་
པར་གྱུར་ཚེ། ང་རང་ལིན་ཏོན་གྱི་ལྕམ་མོ་གཏན་ནས་བྱེད་མི་སྲིད། ཁོ་ནི་ནམ་ཡང་ངའི་
སེམས་ཁོང་དུ་གནས་ཡོད། སྔོན་ཆད་ངེད་གཉིས་མཉམ་འགྲོ་མཉམ་འདུག་བྱེད་དུས་ཀྱི་
ངང་ཚུལ་དང་གཅིག་འདྲ་ཡིན། ཨེ་དི་ཀ་ཡིས་ཀྱང་ཁོ་ལ་སྡང་སེམས་གཏན་ནས་བཅངས་
མི་ཆོག ཆེས་མ་མཐའ་ཡང་བློ་ཁོག་ཡངས་མོས་ཁོ་དང་ལེན་བྱེད་ཐུབ་དགོས། ངས་ཁོ་ལ་
བཅངས་པའི་བརྩེ་དུང་ངོ་མ་དེ་རྟོགས་ཚེ། གང་ལྟར་ཁོས་ནི་དེ་ལྟར་བྱེད་ཐུབ་ངེས་རེད། ནེ་
ལི། ད་ནི་ངས་ཡོངས་སུ་ཧ་གོ་བྱུང་། ཁྱོད་ཀྱིས་ང་ནི་རང་གི་བདེ་སྡུག་མ་གཏོགས་མི་བསམ་
པའི་བུད་མེད་ཅོལ་ཆུང་ཞིག་རེད་འདོད་ཀྱིན་ཡོད་ངེས། འོན་ཀྱང་ཁྱོད་ཀྱིས་ངའི་མ་འོངས་
པའི་འཚོ་བར་བསམ་གཞིགས་ཤིག་བྱས་ཨེ་མྱོང་། གལ་ཏེ་ང་རང་ཧེ་ཟི་ཁི་ལེ་ཧྥུ་དང་གཉེན་
བསྒྲིགས་པ་ཡིན་ན། ངེད་གཉིས་ཀྱིས་ཕྱི་རོལ་ཏུ་ལྟོ་བསླངས་ཏེ་འཚོ་བ་རོལ་དགོས་པ་མིན་
ནམ། གལ་ཏེ་ལིན་ཏོན་དང་གཉེན་སྒྲིག་ཚེ་ངས་ད་གཟོད་ཐབས་བརྒྱ་ཇུས་སྟོང་གིས་ཧེ་
ཟི་ཁི་ལེ་ཧྥུ་ལ་རམ་འདེགས་བྱས་ཏེ་ཁོའི་མགོ་བོ་ཡར་ལ་དགྱེ་རུ་འཇུག་ཐུབ་པ་དང་། ད་
གཟོད་ངའི་མིང་པོས་ཁོ་ལ་མནར་གཅོད་བྱེད་པའི་ལོ་རྒྱུས་ཀྱི་མཇུག་བསྒྲིལ་ཐུབ་པ་རེད།”
“སྲས་མོ་ཁཱ་སེ་རེན། ཁྱོད་ཀྱིས་རང་གི་ཁྱོ་གའི་རྒྱུ་ནོར་སྤྱད་ནས་ཁོ་ལ་རོགས་བྱེད་
འདོད་པ་ཡིན་ནམ། དེ་ན་ཁྱོད་ཀྱིས་རྗེས་ཕྱོགས་ཁོ་ཡང་དེ་འདྲས་སྟབས་བདེ་མོས་ལྷོད་
འཇགས་སུ་གཏོང་ཐབས་མེད་པ་ཤེས་ངེས་རེད། སྤྱིར་ངས་སྡོམ་ཚིག་འཇོག་རྒྱུ་དེ་འོས་
འཚམ་ཞིག་མ་ཡིན་རུང་། འོན་ཀྱང་ངས་བསམས་ན་། གོང་དུ་ཁྱོད་ཀྱིས་སྐུ་ཞབས་ལིན་
ཏོན་དང་གཉེན་སྒྲིག་འདོད་ཀྱི་ཀུན་སློང་ཁ་ཤས་བགྲང་བ་ལས་འདི་ནི་ཆེས་བཙོག་པོ་
དེ་རེད།”
“དེ་ལྟར་མ་བཤད། འདི་ནི་ཀུན་སློང་ཆེས་ཡག་པོ་དེ་ཡིན། ངའི་སྐད་ཅིག་དགའ་
སྣང་དང་བསྟུན་པ་ཡིན་ལ། ཨེ་དི་ཀའི་ཆེད་དུ་ཡང་ཡིན། ཁོའི་འདོད་པ་ཡང་ཚིམ་པར་བྱེད་ཐུབ། 
འོན་ཀྱང་མཐར་གཏུགས་ན་ཡོད་ཚད་མི་གཞན་ཞིག་གི་ཆེད་དུ་ཡིན། ངས་
རང་ཉིད་དང་ཨེ་ཏི་ཀ་ལ་བཅངས་པའི་བརྩེ་བ་མཐའ་དག་ཁོར་བཅངས་པའི་བརྩེ་བ་དེའི་
ཁོངས་སུ་བསྡུ་ཐུབ། དོན་དེ་ངས་གསལ་བཤད་བྱས་ཀྱང་ཧ་གོ་མི་སྲིད་སྙམ། ཡིན་ནའང་
ཁྱོད་དང་། ཡང་ན་མི་གཞན་སུ་ཞིག་ཡིན་རུང་། ཁྱོད་རང་ཉིད་མ་གཏོགས་རང་ཉིད་གཞན་
ཞིག་ཀྱང་ཡོད་ངེས་སྙམ། གལ་ཏེ་ང་ནི་ང་རང་ཉིད་ཁོ་ན་ལས་མ་འདས་པ་ཡིན་ན། འཇིག་
རྟེན་འདིར་ངའི་ཆེས་ཆེ་བའི་སྡུག་བསྔལ་ནི་ཧེ་ཟི་ཁི་ལེ་ཧྥུ་ཡི་སྡུག་བསྔལ་ཡིན་སྲིད་ལ།
ཁོའི་སྡུག་བསྔལ་རེ་རེ་ངའི་སེམས་ཀྱིས་ཚོར་ཞིང་ལུས་ཀྱིས་མྱངས་ཐུབ། ངའི་ཚེ་སྲོག་ཁྲོད་
ཀྱི་ཆེས་ཆེ་བའི་དྲན་ཤིང་ཡང་ཧེ་ཟི་ཁི་ལེ་ཧྥུ་ཡིན་པས། ཐ་ན་འཇིག་རྟེན་འདིའི་ཡོད་ཚད་
རྨེག་མེད་དུ་གྱུར་ན་ཡང་། ཁོ་གཅིག་པུ་ནམ་ཡང་ངའི་སེམས་སུ་རྟག་བརྟན་དུ་གནས་
སྲིད། ང་ནི་ནམ་ཡང་འགྱུར་མེད་ཀྱི་ང་ཡིན། གལ་ཏེ་འཇིག་རྟེན་འདིར་ཁོ་མེད་པར་གྱུར་
པའི་ཚེ་ན། ཡོད་ཚད་འཛོམས་ཀྱང་ཐམས་ཅད་སྟོང་པ་ཡིན་པས་འཇིག་རྟེན་ཁམས་འདི་
རྒྱུས་མེད་ཀྱི་ཞིང་ཁམས་འབའ་ཞིག་ཏུ་འགྱུར་ངེས་པས་སྙིང་པོ་ཅི་ཡང་ཡོད་མི་སྲིད།”
“ངས་ཨེ་དི་ཀར་བཅངས་པའི་བརྩེ་དུང་ནི་ནགས་ཚལ་གྱི་སྡོང་ལོ་རེ་རེ་དང་འདྲ་
བར་དུས་ཀྱི་འགྱུར་བས་གཞོམ་སྲིད་པ་ཞིག་སྟེ། དགུན་གྱི་དུས་སུ་སྡོང་ལོ་རེ་རེ་རིམ་གྱིས་
སར་ལྷུང་འགྲོ་བ་བཞིན་རེད། ངས་ཧེ་ཟི་ཁི་ལེ་ཧྥུ་ལ་བཅངས་པའི་བརྩེ་དུང་ནི་དེའི་འོག་
ན་འགྱུར་མེད་དུ་གནས་པའི་བྲག་རྡོ་དང་འདྲ་ཞིང་། གནས་དེ་རུ་ཧ་ཅང་རྒྱུན་ཕྲ་བའི་བདེ་
སྐྱིད་ཀྱི་ཆུ་མིག་མཐོང་ཐུབ། ནེ་ལི། ཧེ་ཟི་ཁི་ལེ་ཧྥུ་ནི་ནམ་ཡང་ངའི་སེམས་སུ་གནས་ཡོད་
པས། ངས་གཞན་ནས་ཇི་ལྟར་བཙལ་ཡང་རྙེད་མི་ཐུབ་པའི་བདེ་སྐྱིད་ཉག་ཅིག་དེ་ཁོ་ཡིན།
རྒྱུ་མཚན་དེའི་དབང་གིས་ངེད་གཉིས་ཀྱི་སེམས་པ་འདི་ནམ་ཡང་ཁ་བྲལ་དུ་གཏོང་ཐབས་
ག་ལ་ཡོད།ད་དུང”
མོས་བཤད་མཚམས་བཞག་ནས་ངོ་གདོང་བདག་གི་ལྭ་རིང་གི་ལྟེབ་མའི་ཕག་ཏུ་ཡིབ་པ་ན།
ངས་དེ་མ་ཐག་ལྭ་བ་ཚུར་འཐེན་ནས་ངོ་གདོང་ཕྱིར་ཕྱུང་དུ་བཅུག་པ་དང་།
མོའི་གཡོ་གཏམ་དེ་དག་ལ་ཉན་འདོད་གཏན་ནས་མ་བྱུང་།
“སྲས་མོ། ངས་ཁྱོད་ཀྱི་ཉོག་གཏམ་འདི་ལས་དགོས་པ་ཅི་ཡང་རྙེད་མ་བྱུང་། ངས་ཇི་
ལྟར་བསམས་ཀྱང་ཁྱོད་ཀྱི་མཐར་ཐུག་གི་དམིགས་ཡུལ་ཅི་ཞིག་ཡིན་པ་གཏན་ནས་མི་ཤེས།
དོན་དམ་དུ་ཁྱོད་ནི་སྒེར་སེམས་ཁོ་ན་ལས་མེད་པའི་བུ་མོ་གུས་མེད་ཅིག་རེད། དེ་བས་
ཁྱོད་ཀྱི་རང་དོན་ཁོ་ནའི་ཆེད་དུ་ང་རང་སྡུག་ལ་མི་སྦྱོར་རོགས། ངས་ཁྱོད་ཀྱི་ཚབ་ཏུ་དོན་
དེ་རིགས་གཏན་ནས་གསང་མི་ཐུབ" ཅེས་བཤད།
“ཁྱོད་ཀྱིས་དོན་འདི་གཞན་ལ་མི་བཤད་རོགས།” མོས་བྲེལ་འཚུབ་དང་བཅས་དེ་
ལྟར་བཤད།
“ངས་ཁྱོད་ལ་ཁག་ཐེག་བྱེད་མི་ཐུབ།” ཡང་བསྐྱར་དེ་ལྟར་ལན་བཏབ།
མོས་མུ་མཐུད་དུ་ང་ལ་ཨུ་ཚུགས་བྱེད་པའི་སྐབས་དེར། ཅོ་སེ་ཧྥུ་ཁྱིམ་དུ་སླེབས་བྱུང་
བས་ངེད་གཉིས་ཀྱི་ཚིག་མཚམས་རང་ཤུགས་ཀྱིས་ཆད་སོང་། ཁཱ་སེ་རེན་གྱིས་རང་གི་རྐུབ་
སྟེགས་གྲུ་ཟུར་དེར་བསྣུར་ཏེ་ཧེ་རེ་ཏོན་ལ་ལྟ་བཞིན་བསྡད་པ་དང་། ང་རང་ཡང་དེ་མ་ཐག་
དགོང་ཟས་གྲ་སྒྲིག་བྱེད་དུ་སོང་བ་ཡིན།
དགོང་ཟས་གྲ་སྒྲིག་བྱས་ཚར་རྗེས་ང་དང་ཐབ་ཚང་གི་ལག་རོགས་གཉིས་ཀྱིས་སྐུ་
ཞབས་ཧིན་དི་ལེ་ལ་དགོང་ཟས་སུས་སྐྱེལ་དགོས་མིན་གྱི་ཐད་དུ་ཁ་རྩོད་བྱས་ནས་ཧ་ལམ་
ཟ་མ་འཁྱག་རག་བར་དུ་འགོར་འགྱངས་བཟོས་ནའང་ཐག་གཅོད་བྱེད་མ་ཐུབ། མཇུག་
མཐར་ངེད་གཉིས་ཀྱིས་གྲོས་ཁ་གཅིག་ལ་བཞག་སྟེ། ཁོས་ཁ་ཟས་བཟའ་དགོས་ན་རང་
ཉིད་དངོས་སུ་ཚུར་ཕེབས་དགོས་པ་ལས་སུས་ཀྱང་ཕར་མི་སྐྱེལ་བར་རང་སོར་འཇོག་རྒྱུ་
བྱས། རྒྱུ་མཚན་ནི་ཁོ་གཅིག་པུ་ཁང་མིག་དུ་འཛུལ་སྡོད་སྐབས་ང་ཚོ་སུ་ཞིག་ཡིན་རུང་
ཁོའི་མདུན་སར་བཅར་མི་ཕོད།“དུས་ཚོད་འདི་འདྲ་ཞིག་འཕྱི་ནའང་སྐྱག་གཟན་དེ་ད་དུང་ཞིང་ཁ་ནས་ཕྱིར་མི་
ལོག་དོན་ཅི་ཡིན་ནམ། ཁོས་ཅི་ཞིག་བྱེད་ཀྱིན་ཡོད་དམ། དེ་འདྲའི་མི་གཡོ་ཅན་ཞིག་སུས་
མཐོང་མྱོང་ངམ།” རྒན་པོ་དེས་དེ་ལྟར་བཤད་ཞོར་ཡར་ལྟ་མར་ལྟ་བྱས་ནས་ཧེ་ཟི་ཁི་ལེ་ཧྥུ་
བཙལ་གྱིན་འདུག
“ང་རང་ཁོ་བཙལ་དུ་འགྲོ། ཁོ་འབྲུ་ཁང་དུ་སྐུང་ཡོད་པ་ཁོ་ཐག་ཡིན།” ངས་དེ་ལྟར་
བཤད་རྗེས་ཁོ་འབོད་དུ་ཕྱིན། ཡིན་ནའང་བོས་ཀྱང་ཨ་ལན་མ་བྱུང་། ཕྱིར་ཡོང་ནས་ཁཱ་སེ་
རེན་ལ་ཡར་སྔོན་ཁྱོད་ཀྱིས་བཤད་པའི་སྐད་ཆ་དེ་དག་ཕལ་ཆེར་ཁོས་གོ་ཡོད་པ་དང་། ཁྱོད་
ཀྱིས་རང་གི་མིང་པོས་ཁོར་མནར་གཅོད་ཇི་ལྟར་བྱས་ཚུལ་སོགས་གླེང་བའི་སྐབས་སུ། ཁོ་
ཁྱིམ་ནས་ལྐོག་འཇབ་ཀྱིས་ཕྱི་ལ་འགྲོ་བཞིན་པ་བདག་གིས་དངོས་སུ་མཐོང་ཚུལ་ཞིབ་ཏུ་
བཤད་པ་ཡིན།
སྐབས་དེར་མོ་རང་ཧུར་གྱིས་ཡར་ལངས་ནས་ཧ་རེ་ཏོན་རྒྱབ་བསྙེས་རྐུབ་སྟེགས་
མཐོན་པོ་དེའི་སྟེང་དུ་ཤུགས་ཀྱིས་གཡུགས་རྗེས་དེ་མ་ཐག་རང་གི་གྲོགས་པོ་འཚོལ་དུ་
རྒྱུག་སོང་། སྐད་ཆ་དེ་ཐོས་པས་མོ་རང་འདི་ལྟར་སྨྱོས་པ་ལྟར་གྱུར་པའི་སྣང་ཚུལ་ནི་དངོས་
གནས་བློ་ཡུལ་ལས་འདས་པ་ཞིག་རེད།
ཡུན་རིང་ཞིག་འགོར་ཡང་མོ་ཕྱིར་མ་ལོག་པས། ཅོ་སེ་ཧྥུ་ཡིས་མོར་སྒུག་མི་དགོས་
ཚུལ་བཤད་བྱུང་། ཁོའི་བསམ་ཚུལ་ལྟར་ན་དེ་གཉིས་བསམ་གཟས་ནས་ཕྱི་རོལ་ཏུ་སྐུང་
ནས་བསྡད་ཡོད་དེ། པྲ་ཆལ་དེ་གཉིས་ཀྱིས་བསྒྲུབ་མི་སྲིད་པའི་དོན་ཅི་ཡང་མེད་པས་
སེམས་ཁྲལ་བྱེད་མི་དགོས་ཟེར། དེ་བས་དགོང་མོ་དེར་སྔར་གྱི་གོམས་སྲོལ་ལྟར་རྒན་པོས་
ཟས་ཐུན་སྔོན་གྱི་སྨོན་ལམ་བརྒྱབ་རྗེས་ཁོ་ཚོའི་ཕྱིར་དུ་ཡང་བསྐྱར་སྨོན་ལམ་ཞིག་བརྒྱབ་
པ་དང་། ཟ་མའི་རྗེས་ཀྱི་སྐུ་དྲིན་དྲན་པའི་བསྔོ་བའི་རྗེས་སུ་ཡང་དེ་དང་ཆ་འདྲ་བའི་བསྔོ་
བའི་ཚིག་འགའ་བཟླས་བྱུང་། སྐབས་དེར་ངེད་ཚང་གི་སྲས་མོ་ཁྱིམ་དུ་ཤོར་ཡོང་ནས་ཁོང་
ལ་ལེ་བདའ་དང་བཅས་བཀའ་ཕབ་སྟེ། ལམ་སེང་ཧེ་ཟི་ཁི་ལེ་ཧྥུ་འཚོལ་དུ་འགྲོ་བར་
མངགས་པ་དང་། ས་རུ་མེད་ན་གནམ་ནས་ཡིན་རུང་རྙེད་དགོས་པའི་བཀའ་ཕབ་བྱུང་།
“ངར་ཁོ་ལ་བཤད་རྒྱུའི་ཚིག་འགའ་ཡོད། ང་རང་ཐོག་ཁང་དུ་མ་སོང་བའི་ཡར་
སྔོན་དུ་ཅིས་ཀྱང་ཚིག་འགའ་བཤད་དགོས” མོས་དེ་ལྟར་བཤད་བྱུང་།
“ར་སྐོར་གྱི་སྒོ་ཆེན་ཕྱེ་འདུག ཁོ་ནི་འབོད་སྒྲ་མི་གོ་བའི་ས་ཕྱོགས་གང་རུང་ཞིག་ཏུ་
ཡོད་ཚོད་རེད། ང་ལུག་རའི་མཐོ་སར་འགོས་ཏེ་ཇི་ལྟར་ཤུགས་ཀྱིས་བོས་ཀྱང་ཁོས་ཨ་ལན་
སློག་པའི་སྒྲ་ཞིག་གཏན་ནས་ཐོས་མ་བྱུང་།”
ཐོག་མར་ཅོ་སེ་ཧྥུ་ཡིས་ཀྱང་བཀའ་དེ་དང་ལེན་བྱེད་འདོད་མེད་མོད། འོན་ཀྱང་མོས་
བཙན་གྱིས་ཨུ་ཚུགས་མཐར་སྐྱེལ་བྱས་པས། མཐར་ཞྭ་མོ་གོན་ཏེ་བཙལ་དུ་མི་འགྲོ་ག་མེད་
བྱུང་། ཁཱ་སེ་རེན་ནི་ཁྱིམ་དུ་ཕར་འགྲོ་ཚུར་འོང་བྱེད་ཀྱིན་གདའ།
“ཡ་མཚན་རེད། ཁོ་དོན་ངོ་མར་གང་དུ་ཕྱིན་པ་ཡིན་ནམ། ཇི་ལྟར་བཙལ་ཡང་མི་
རྙེད་དོན་ཅི་ཡིན་ནམ། ནེ་ལི། དེ་རིང་ཕྱི་དྲོ་དོན་དམ་པར་ངས་ཁོང་ཁྲོའི་དབང་གིས་ཁོ་ལ་
ཅི་ཞིག་བཤད་སོང་བའང་དྲན་རྒྱུ་མི་འདུག དོན་དངོས་སུ་ངས་ཁོ་ལ་ཕོག་ཐུག་བཟོ་བའི་
སྐད་ཆ་ཅི་ཞིག་བཤད་པ་རེད། ངས་དངོས་གནས་ཁོ་མྱུར་དུ་ཕྱིར་ལོག་པར་སྨོན་ལམ་རྒྱག་
གིན་ཡོད།”
“ཁྱོད་འདི་དངོས་གནས་གཡོ་སྒྱུ་དང་ཚུལ་འཆོས་སྟོན་མཁན་ཞིག་རེད།” ངས་ཀྱང་
དེ་ལྟར་མ་རངས་པའི་ཚུལ་གྱིས་བཤད་ནའང་། སེམས་སུ་རང་ཉིད་ལའང་གསལ་བོ་ཞིག་
བཤད་རྒྱུ་མི་འདུག “ཁྱོད་ཀྱིས་དེ་ལྟར་སེམས་ཁྲལ་བྱེད་པར་དགོས་པ་མེད་དེ། གལ་ཏེ་ཧེ་
ཟི་ཁི་ལེ་ཧྥུ་ནི་ཟླ་འོད་འོག་གི་ཡངས་པའི་ཐང་གཞུང་དུ་དགའ་སྤྲོའི་ངང་གང་སར་ཉུལ་
བའམ། ཡང་ན་ང་ཚོར་ཁ་ཡ་ཙམ་ཡང་མི་བྱེད་པར་རྩྭ་གསེབ་ཅིག་ཏུ་སོས་དལ་བག་ཕབ་
ངང་ཉལ་ཡོད་ན། ང་ཚོས་སེམས་ཁྲལ་བྱེད་པའི་དགོས་པ་ཅི་ཞིག་ཡོད་དམ། ངས་ཁོ་གནས་
གང་རུང་ཞིག་ཏུ་སྐུང་ཡོད་པ་ཐག་གཅོད་བྱེད་ཐུབ་པས། ད་ལྟ་ཉིད་དུ་བཙལ་ནས་རྙེད་
ཐུབ་པའི་གདེང་ཚོད་ང་ལ་ཡོད་ཅེས་བཤད་ན་ཁྱོད་ཀྱི་རྣར་འགྲོའམ།” ཞེས་བཤད་པ་ཡིན།
དེ་བས་ང་ཡང་བསྐྱར་ཁོ་བཙལ་དུ་ཕྱིན་མོད། ཡིན་ནའང་ཇི་ལྟར་བཙལ་ཡང་མ་རྙེད་
ཅིང་། ཅོ་སེ་ཧྥུ་ཡིས་ཀྱང་མ་རྙེད་པར་ཕྱིར་ལོག་བྱུང་།
ཅོ་སེ་ཧྥུ་ཡིས “གདོན་ཕྲུག་དེའི་སྤྱོད་པ་ཇེ་ཐུ་ནས་ཇེ་ཐུ་རེད། ཁོ་འགྲོ་ཁར་ར་སྐོར་གྱི་
སྒོ་ཆེ་རུ་ཕྱེ་འདུག་པས། སྲས་མོའི་བཅིབས་རྟའང་ཤོར་ནས་སྒོ་འགྲམ་གྱི་རྣང་མ་ཆུང་ཆུང་
དེ་རྡོག་རྫིས་བཏང་ཡོད་པར་མ་ཟད། འདམ་ནང་དུ་རྨིག་རྗེས་གང་སར་ཕབ་རྗེས་རྩྭ་རའི་
ཕྱོགས་སུ་བྲོས་ཚར་འདུག ཁྱོད་ཚོས་ལྟོས་དང་། སང་ཉིན་ཞོགས་པར་སྦྱིན་བདག་གིས་
གནས་ཚུལ་འདི་དག་ཤེས་ཚེ། ཞེ་སྡང་གིས་ས་ལྡིང་གནམ་ལྡིང་བྱེད་སྲིད་ཅིང་། བཟོད་
བསྲན་བྱེད་མི་ཐུབ་པའང་ཁོ་ཐག་ཡིན། གལ་ཏེ་སུ་ཞིག་གིས་ཁོར་ཁོང་ཁྲོ་བསླངས་ཚེ་རང་
དགར་བསྐྱུར་མི་སྲིད་པ་ང་ཚོས་མི་ཤེས་སམ།” ཞེས་བཤད་བྱུང་།
“དུད་འགྲོ་འདི། ཁྱོད་ཀྱིས་ཧེ་ཟི་ཁི་ལེ་ཧྥུ་རྙེད་མ་བྱུང་ངམ། ངའི་མངག་བཀོད་
ལྟར་བཙལ་གྱིན་མེད་དམ།” ཁཱ་སེ་རེན་གྱིས་ཁོའི་ཚིག་མཚམས་བཅད་ནས་དེ་ལྟར་
བཤད་བྱུང་།
“མིག་ནང་ལ་མཛུབ་མོ་བཙུགས་ཀྱང་ཅི་ཡང་མི་མཐོང་བའི་སྨག་ནག་གི་མཚན་
མོ་འདི་འདྲ་ཞིག་ལ་བདག་ནི་རྟ་དང་མི་དེ་དག་གང་ལ་བཙལ་དུ་འགྲོ་དགོས་སམ། དེ་
མིན་ཧེ་ཟི་ཁི་ལེ་ཧྥུ་ཡང་ངས་ཐེངས་གཅིག་བོས་ན་དེ་མ་ཐག་ཕྱིར་ཨ་ལན་སྟེར་མཁན་
ཞིག་མིན་པ་ཁྱོད་ཀྱིས་ཀྱང་མི་ཤེས་སམ།” ཁོས་དེ་ལྟར་ལན་བཏབ་བྱུང༌།
དེ་ལྟ་བུའི་དབྱར་ཁའི་མཚན་མོར་མུན་པ་ཧ་ཅང་སྟུག་ལ། གློག་དམར་འཁྱུག་པའི་སྟ་
གོན་བྱེད་ལ་ཉེ། སྐབས་དེར་ངས་ཁོ་ཚོར། ངས་བལྟས་ན་ང་ཚོ་ཚང་མ་འདི་རུ་བསྡད་ནས་
ཁོ་ལ་སྒུག་དང་། སྟབས་ལེགས་ན་འབབ་ལ་ཉེ་བའི་དྲག་ཆར་འདིས་ཁོ་ཕྱིར་རང་ཡུལ་དུ་
སྐྱེལ་ཡོང་ཡང་སྲིད། དེ་བས་ང་ཚོས་སེམས་ཁུར་བྱེད་དོན་ཡང་མེད་པ་འདྲ་ཞེས་བཤད།
ཡིན་ནའང་ཁཱ་སེ་རེན་ལ་ཇི་ལྟར་བཤད་ཀྱང་མོས་གཏན་ནས་མི་ཉན་པར། གནས་
གཅིག་ཏུ་སྡོད་མི་བཟོད་པའི་ཚུལ་གྱིས་ར་སྐོར་དང་སྒོའི་བར་དུ་ཕར་འགྲོ་ཚུར་འོང་བྱེད་
ཅིང་། མཐར་ལམ་འགྲམ་གྱི་གྱང་རྩར་འགྲེང་སྟེ་འགུལ་ཙམ་ཡང་མི་བྱེད་པས། ངས་ཇི་
ལྟར་ཞུ་བ་བྱས་ཀྱང་གློག་དམར་དང་ཆར་ཆུའི་ཁྲོད་དུ་ཨུ་ཚུགས་ཀྱིས་འགྲེང་ནས་བསྡད་པ་
དང་། སྐབས་ཤིག་ལ་སྐད་གསང་ཆེན་པོས་ངུས་བྱུང་ལ། དེ་ནི་ཆེས་རྣ་བར་གཟན་པ་ཞིག་
རེད། མོའི་ངུ་སྐད་དེ་ནི་ཧ་རེ་ཏོན་ནམ་ཡང་ན་བྱིས་པ་སུ་ཞིག་གི་ངུ་སྐད་ལས་ཀྱང་ཆེས་
ཆེར་འགོངས་འདུག
ཕལ་ཆེར་ནམ་གུང་སླེབས་ཟིན་ནའང་ང་ཚོས་སྔར་བཞིན་སྒུག་ནས་བསྡད། དམག་
རྟ་ཁྲི་ཕྲག་གི་དཔུང་འཇུག་ལྟ་བུའི་དྲག་ཆར་དེ་རླུང་ཁའི་རི་ཁྱིམ་དུ་སླེབས་བྱུང་། རྣ་ལམ་
དུ་དྲག་རླུང་དང་འབྲུག་སྒྲ་ལས་ཅི་ཡང་ཐོས་རྒྱུ་མེད་ཅིང་། གློ་བུར་བའི་ཐོག་སྐད་ཅིག་དང་
མཉམ་དུ་གཞིས་ཀའི་ཟུར་གྱི་སྡོང་རྒན་ཞིག་ཀྱང་སར་བསྒྱེལ་བྱུང་། དེ་ནི་དྲག་རླུང་གིས་
བཅག་པ་ཡིན་ནམ། ཡང་ན་ཐོག་གིས་གཏོར་བ་གང་ཡིན་མ་ཤེས་མོད། གང་ལྟར་སྡོང་རྒན་
དེ་ཐད་ཀར་ཁང་ཀླད་དུ་འགྱེལ་ཏེ་ཤར་ཕྱོགས་ཀྱི་དུ་ཁུང་དེ་ཡང་ཁ་ཤོ་སྣ་ལོ་རུ་བཏང་བྱུང་
བས། སོ་ཕག་དང་སོལ་ཐལ་སོགས་ཀྱང་ཐབ་ཚང་གི་ཐབ་ཀའི་སྟེང་དུ་ཟགས་བྱུང་།
དེ་ལས་ཀྱང་བློ་ཡུལ་ལས་འགོངས་པ་ཞིག་ནི། ཅོ་སེ་ཧྥུ་འདར་ཡོམ་ཡོམ་བྱེད་ཀྱིན་ང་
ཚོའི་དཀྱིལ་དབུས་སུ་པུས་མོ་སར་བཙུགས་བྱུང་། ཁོས་ཞུ་བའི་ཉམས་ཀྱིས་བསྐལ་པ་ཐོག་
མར་ཆགས་པའི་དུས་སུ་སྐྱབས་མགོན་གྱིས་ཉེས་པའི་ཁེངས་པའི་མི་ཡུལ་དུ་ཆད་གཅོད་
དྲག་པོ་བྱེད་སྐབས། སྐྱབས་མགོན་ལ་དད་པ་རྩེ་གཅིག་བྱེད་པའི་རུས་རྒྱུད་མགོ་གཙོ་ནའོ་
ཡ་དང་ལོ་ཏི་གཉིས་ལ་འཇིགས་པ་ལས་ཐར་བའི་གནང་བ་བསྩལ་བ་ཇི་བཞིན་དུ། སྐྱབས་
མགོན་ལ་དད་གུས་མེད་པའི་མི་ངན་དག་ལ་ཆད་གཅོད་བྱེད་པ་ལས་དྲང་བདེན་སྐྱོང་བའི་
མི་དག་གུ་ཡངས་སུ་གཏོང་དགོས་པའི་སྨོན་ལམ་ཤུགས་ཀྱིས་བཏབ་བྱུང་།
ཡིན་ནའང་ངའི་སེམས་སུ་འདི་ནི་ང་ཚོའི་མགོ་ཐོག་ཏུ་ཅིས་ཀྱང་ཡོང་སྲིད་པའི་
མཇུག་མཐའི་ཆད་གཅོད་དེ་ཡིན་པར་སྙམ་ཞིང་། སྐུ་ཞབས་ཨེན་ཧྲབ་ནི་གནའ་བོའི་ཞི་
པའོ་ལེ་ཡི་ལུང་བསྟན་པ་ནའོ་ཡ་སྟེ། སྐྱབས་མགོན་དང་རྒྱབ་འགལ་བྱས་ནས་མཐར་རྒྱ་
མཚོའི་ཀློང་དུ་གྲུ་དང་བཅས་པ་ཆར་རླུང་གིས་བསྣུབས་ནས་འཆི་ལམ་དུ་བརྫངས་པ་དེ་
ཡིན་སྲིད་སྙམ་བྱུང་། དེ་བས་ང་རང་ཕར་སོང་ནས་ཁོའི་སྒོ་གླེགས་དལ་གྱིས་བསྒུལ་ནས་
ཁོ་དོན་དམ་དུ་ཤི་ཟིན་ནམ་གསོན་ཡོད་པར་བལྟ་དགོས་བྱུང་། ཁོས་ཁང་པའི་ནང་ནས་
ཕྱིར་ལན་བཏབ་པའི་སྐད་སྒྲ་དེས་ཅོ་སེ་ཧྥུ་སྔར་ལས་ཀྱང་སྨྱོས་པ་ལྟར་བསྒྱུར་ཞིང་། དེ་ནི་
ཕར་བལྟས་ཚོད་དུ་སྐྱབས་མགོན་ལ་རྩེ་གཅིག་ཏུ་དད་པའི་ཁོ་དང་ནག་ཉེས་ཀྱི་ཕུང་པོར་
གྱུར་པའི་སྦྱིན་བདག་གཉིས་ཀྱི་བར་དུ་དབྱེ་མཚམས་གསལ་བོ་ཞིག་གིས་བཅད་ཡོད་པ་
དང་མཚུངས།
ཡིན་ནའང་སྐར་མ་ཉི་ཤུ་ཙམ་འགོར་རྗེས་དྲག་ཆར་ཡོངས་སུ་འཇགས་ཟིན་ལ། ཁཱ་
སེ་རེན་གྱི་ལུས་ཡོངས་ཆར་བས་སྦངས་པ་ཙམ་ལས་ང་ཚོ་ཚང་མར་གནོད་པ་ཅི་ཡང་
ཐེབས་མེད། དེ་ནི་མོར་ཇི་ལྟར་ཞུ་བ་བྱས་ཀྱང་ཁར་མ་ཉན་པར་ཆར་ནང་དུ་ཨུ་ཚུགས་
ཀྱིས་བསྡད་པའི་དབང་གིས་རེད། མོས་ཞྭ་མོ་དང་སྟོད་ལྷེ་སོགས་ཅི་ཡང་གྱོན་མེད་པས་
ཆར་བ་ནི་ཟོ་ཁ་ནས་བྱོ་བ་ཇི་བཞིན་མོའི་མགོ་སྐྲ་དང་གྱོན་གོས་ཡོད་ཚད་སྦངས་འདུག
མོ་ཁྱིམ་དུ་སླེབས་རྗེས་རྒྱབ་བསྙེས་རྐུབ་སྟེགས་རིང་པོ་དེའི་སྟེང་འཕྲེད་དུ་ཉལ་
ཞིང་། ཁ་ཕར་འཁོར་ནས་ལག་ཟུང་གིས་ངོ་གདོང་བཀབ་སྟེ་བསྡད་ཅིང་། ད་སོ་མ་ཆུ་ནང་
ནས་བླངས་མ་ཐག་པ་ཞིག་དང་ཀུན་ནས་མཚུངས།
“སྲས་མོ། ཁྱོད་ཀྱིས་རང་ཉིད་ལ་ལྟོས་དང་། བསམ་གཟས་ནས་འཆི་ལམ་བཙལ་བ་
མིན་ནམ། ད་ནི་དུས་ཚོད་བཅུ་གཉིས་ལ་སླེབས་འདུག་པས་སྔ་རྒྱུ་མེད། མྱུར་དུ་མལ་ཤག་
ནང་ངལ་གསོ་རུ་སོང་། གླེན་པ་དེར་སྒུག་ཀྱང་དགོས་པ་ཅི་ཡང་མེད། ཕལ་ཆེར་ཁོ་ཅི་མོའུ་
ཏོན་ལ་ཕྱིན་ཚར་བ་འདྲ་བས་དེ་རུ་བསྡད་ཡོད་ཀྱང་སྲིད། ང་ཚོས་འདི་ལྟར་ཁོ་ལ་སེམས་
ཁུར་བྱེད་ཀྱིན་པ་ཁོས་གཏན་ནས་ཤེས་མི་སྲིད། གང་ལྟར་ཁོས་སེམས་སུ་སྦྱིན་བདག་གིས་
ཁོ་ལ་སྒོ་མི་འབྱེད་པ་ཤེས་ཡོད་ལ། ཤེས་བཞིན་དུ་སྦྱིན་བདག་གི་ལག་ལ་ཆུད་དུ་འཇུག་མི་
རུང་བའང་ཤེས་ཡོད།” ངས་མོའི་ཕྲག་པར་བྱིལ་བྱིལ་བྱེད་ཀྱིན་དེ་ལྟར་བཤད་པ་ན།
ཅོ་སེ་ཧྥུ་ཡིས “མིན། མིན། གཏན་ནས་མིན། ཁོ་ཅི་མོའུ་ཏོན་དུ་ཡོད་མི་སྲིད། ཁོ་
འདམ་རྫབ་ཏུ་བརྫངས་ནས་ཤི་མེད་ན་ད་དུང་ལས་སྐལ་ཡག་འདུག་ཅེས་བརྗོད་ཆོག
སྐྱབས་མགོན་གྱིས་ཀུ་རེ་རྩེ་མི་སྲིད་པས། སྲས་མོ་ལགས། ཁྱེད་ཀྱིས་ཀྱང་དེ་ལྟར་མ་བྱེད།
ཐེངས་རྗེས་མར་ཁྱོད་ཀྱི་མགོ་ཐོག་ཏུའང་ཆད་གཅོད་འདི་འབབ་ངེས་རེད། སྐྱབས་མགོན་
གྱིས་བྱམས་དང་སྙིང་རྗེ་ལ་བརྟེན་ནས་སྐྱུག་བྲོ་བའི་འདམ་རྫབ་ལྟ་བུའི་མི་ཡུལ་འདིར་མི་
བཟང་པོ་དག་ལ་དམིགས་བསལ་གྱི་ཐར་ལམ་སྤྲད་པར་སྙིང་ནས་ཐུགས་རྗེ་ཆེ་ཞུ། ཁྱོད་
ཚོས《དམ་པའི་གསུང་རབ》ལས་ཇི་ལྟར་གསུངས་ཡོད་པ་ཤེས་སམ།” ཞེས་སྐད་ཅོར་རྒྱག་
ཞོར་ཆོས་ཀྱི་ལུང་ཚིག་འགའ་ཤར་མར་བཏོན་པ་དང་། ཡང་ང་ཚོར་ལེའུ་དང་ཤོག་ངོས།
དུམ་ཚན་གང་དུ་གསུངས་ཡོད་པའང་བཤད་བྱུང་།
ངས་ཐབས་བརྒྱ་ཇུས་སྟོང་གིས་སྐད་ཆ་སྙན་མོ་རེ་བཤད་དེ། ཨུ་ཚུགས་ཆེ་བའི་བུ་མོ་
འདི་ཡར་ལངས་ནས་གྱོན་པ་བརྗེ་རུ་འགྲོ་བར་སྐུལ་ཡང་། མོས་ཁ་ཡ་ཙམ་ཡང་མི་བྱེད་
པར་སྔར་བཞིན་འདར་སིག་རྒྱག་གིན་སྡོད་ལ། ཅོ་སེ་ཧྥུ་ཡིས་སྔར་ལྟར་ཆོས་བཤད་རྒྱག་
བཞིན་གདའ།དེ་བས་ངས་ཧ་རེ་ཏོན་པང་སྟེ་ཉལ་དུ་ཕྱིན་པ་ཡིན། ཁོ་གཉིད་སྟུག་པོས་བཟི་
འདུག་ཅིང་། ཕར་བལྟས་ཚོད་དུ་ཁོའི་མཐའ་སྐོར་གྱི་ཡོད་ཚད་ཀྱང་གཉིད་དུ་ཡུར་ཟིན་པ་
དང་ཀུན་ནས་མཚུངས།
ཅོ་སེ་ཧྥུ་ཡིས་སྔར་བཞིན་ཡུད་ཙམ་ལ་ཆོས་དཔེ་བཀླགས་རྗེས། གོམ་པའི་འདེགས་འཇོག་དལ
་གྱིས་བསྒྱུར་བཞིན་ཐོག་ཁང་དུ་འགོས་པའི་སྒྲ་ཞིག་ངའི་རྣ་ལམ་དུ་ཐོས་བྱུང་
བས། ད་གཟོད་ང་རང་ཡང་དེ་མུར་གཉིད་དུ་ཡུར་སོང་།
ཕྱི་ཉིན་ཞོགས་པར་ང་རང་མལ་ལས་ལངས་དུས་ཅུང་འཕྱི་འདུག་པས། སྐས་རྐང་
ལས་མར་འབབ་སྐབས་སྒེའུ་ཁུང་གི་སྲུབས་ཀ་ལས་སྲས་མོ་ཁཱ་སེ་རེན་མེ་ཐབ་ཀྱི་འགྲམ་
དུ་ཙོག་འདུག་པ་མཐོང་བྱུང་ལ། གཞིས་ཁང་དབུས་མའི་སྒོ་སྔར་བཞིན་ཕྱེད་ཙམ་ཕྱེ་
འདུག་པ་དང་། ཉི་འོད་ནི་མ་གཞི་ནས་གཏན་མེད་པའི་སྒེའུ་ཁུང་བརྒྱུད་དེའི་ནང་དུ་
འཕྲོས་འདུག ཧིན་དི་ལེ་སྔ་མོ་ནས་མལ་ལས་ལངས་ཏེ་ཐབ་ཚང་གི་ཐབ་འགྲམ་དུ་ཙོག་
འདུག་ཅིང་། རིག་པ་ལྡབ་ལྡིབ་ཏུ་གྱུར་པའི་ངང་ཚུལ་ལ་བལྟས་ན་ད་དུང་གཉིད་ལས་
སངས་མེད་པ་དང་འདྲ།
“ཁཱ་སེ་རེན། ཁྱོད་ལ་ཅི་ཞིག་བྱུང་སོང་། ཁྱོད་ཀྱིས་རང་གི་ཚུགས་ཀར་ལྟོས་དང་། ད་
སོ་མ་ཆུ་ནང་ནས་བཏོན་ཡོང་བའི་ཁྱི་གུ་ཞིག་དང་འདྲ། ཁྱོད་ཀྱི་གདོང་ལ་དེ་འདྲའི་སྡུག་
མདོག་ཅིག་ཤར་དོན་དང་ལུས་ཡོངས་རློན་པར་གཏོང་དོན་ཅི་ཡིན་ནམ།” ང་རང་ཐབ་
ཚང་དུ་འཛུལ་དུས་ཏག་ཏག་ཁོས་དེ་ལྟར་ཁཱ་སེ་རེན་ལ་སྐད་ཆ་བཤད་ཀྱིན་འདུག
“ང་རང་རློན་པར་བཏང་བས་གྲང་ནས་མ་བཟོད་པ་ཡིན། ཅི་རེད།” མོས་སྔར་
བཞིན་ཨུ་ཚུགས་ཀྱིས་དེ་ལྟར་བཤད་བྱུང་། སྐབས་དེར་སྦྱིན་བདག་གི་རིག་པ་ཅུང་གསལ་
བོ་ཡིན་པ་མཐོང་བས། ངས་གོ་སྐབས་དེ་དང་བསྟུན་ནས་མདང་དགོང་དྲག་ཆར་ཁྲོད་མོས་
རང་ལུས་ཡོངས་སུ་སྦངས་པར་བྱས་ཤིང་། ཞག་གང་བོར་འདི་རུ་ཙོག་ནས་བསྡད་པས་
ངས་མོར་ཞུ་བ་ཇི་ལྟར་བྱས་ཀྱང་ཁར་མ་ཉན་པ་རེད།” ཅེས་བཤད་པ་ན།
སྐུ་ཞབས་ཨེན་ཧྲབ་ཀྱིས་ཧ་ལས་པའི་མིག་གིས་ང་ཚོར་ཅེར་ཏེ། “ཅི་ཟེར། ཞག་གང་
བོར་འདིར་བསྡད་པ་རེད་དམ། མོ་རང་ཉལ་དུ་མི་འགྲོ་དོན་ཅི་རེད། འབྲུག་སྒྲར་སྐྲག་པ་ཨེ་
རེད།" ཅེས་དྲིས་བྱུང་།གསང་བ་དེ་ཅིས་ཀྱང་སྦ་གསང་གང་ཐུབ་བྱེད་དགོས་པས། ངེད་གཉིས་སུས་ཀྱང་ཧེ་ཟི་
ཁི་ལེ་ཧྥུ་ཡི་དོན་དེ་གླེང་མི་སྲིད། དེ་བས་ངས་ཀྱང་སྐུ་ཞབས་ཨེན་ཧྲབ་ལ། མོའི་སེམས་ལ་ཅི་
ཞིག་དྲན་བཞིན་པ་མི་ཤེས་མོད། གང་ལྟར་མདང་དགོང་ཞག་གང་བོར་འདི་རུ་བསྡད་པས།
ང་ལའང་ཐབས་གཞན་ཅི་ཡང་མ་བྱུང་ཞེས་ལན་སྟབས་བདེ་ཞིག་བཏབ་པ་ཡིན།
ཞོགས་པའི་མཁའ་དབུགས་གཙང་ཞིང་བསིལ་བས་ངས་སྒེའུ་ཁུང་ཕྱེས་པ་ན། ཁང་
པའི་ནང་དུ་མེ་ཏོག་ལྡུམ་ར་ལས་མཆེད་པའི་དྲི་ཞིམ་ཞིག་གིས་ཁྱབ་བྱུང་། ཡིན་ནའང་ཁཱ་
སེ་རེན་གྱིས་དེ་མ་ཐག་ཡིད་མ་རངས་པའི་ངག་གིས “ཨེ་ལུན། སྒེའུ་ཁུང་རྒྱོབས་ཤིག ང་
གྲང་ནས་མི་བཟོད།” ཅེས་བཤད་ཞོར་གྲང་འདར་གྱིས་སོ་སྒྲ་ཐག་ཐག་འཆའ་བཞིན་ལུས་
པོ་བཀུམས་ནས་རྩིག་ཐབ་ཀྱི་ཉེ་སར་བཏུད་བྱུང་།
“ཁྱོད་སྨྱོས་པ་མིན་ནམ།” ཧིན་དི་ལེ་ཡིས་མོའི་ལག་པ་ནས་བཟུང་སྟེ། “ཁྱོད་རང་
ཅིའི་ཕྱིར་ཉལ་དུ་མི་འགྲོ་བར་ཞག་གང་བོར་ཆར་ནང་དུ་བསྡད་པ་ཡིན། ད་ནས་བཟུང་སྟེ་
ངས་གཞིས་ཀ་འདི་རུ་སུ་ཞིག་ལའང་ནད་བྱུང་བའི་གནས་ཚུལ་དེ་འདྲ་གཏན་ནས་མཐོང་
མི་འདོད།” ཅེས་བཤད་པ་ན།
“ཧིན། རྒྱུ་མཚན་མེད་པ་ག་ལ་ཡིན། ཡང་གདོན་ཕྲུག་དེ་འཚོལ་དུ་སོང་བ་མིན་
ནམ།” ཅོ་སེ་ཧྥུ་ཡིས་དེ་ལྟར་ཁྭ་ཏ་ལྟ་བུའི་སྐད་ངན་དེ་བརྒྱབ་བྱུང་། ཁོས་ང་ཚོས་ཅི་བྱེད་
འདི་བྱེད་མི་ཤེས་པར་ལུས་ཡོད་པའི་གོ་སྐབས་དང་བསྟུན་ནས་ཚིག་ངན་དེ་དག་ཚམ་
ཚོམ་མེད་པར་བཤད་བྱུང་། “སྦྱིན་བདག་ལགས། གལ་ཏེ་ང་ནི་ཁྱོད་རང་ཡིན་ཚེ། ཁོ་ཚོའི་
ཐོབ་ཐང་ཅི་ཡིན་ལ་མི་ལྟ་བར་ཚང་མ་སྒོར་ཕུད་དེ་གཏན་འགོག་བྱེད་སྲིད་པ་ཁོ་ཐག་ཡིན།
ནམ་རྒྱུན་ཁྱོད་རང་ཕྱིར་སོང་མ་ཐག་ལིན་ཏོན་ཞེས་པའི་ལྟས་ངན་དེ་ལྐོག་ལྐོག་སུད་སུད་
ཀྱིས་འཇབ་ནས་ཐོན་སྲིད་ཅིང་། ད་དུང་ནེ་ལིས་ཀྱང་ཐབ་ཚང་དུ་བསྡད་དེ་ཁྱོད་རང་ཕྱིར་
ཕེབས་པར་སོ་ལྟ་བྱེད་ཀྱིན་ཡོད་པས། ཁྱོད་ནང་དུ་སླེབས་མ་ཐག་ཁོ་སྔར་ནས་བྲོས་ཚར་བ་རེད། 
དེར་མ་ཟད་འུ་ཚང་གི་སྲས་མོ་གང་འདོད་དུ་ཕྱི་ལ་འཁྱམས་ནས་བརྩེ་དུང་གིས་བཟི་
ཡོད་པའི་བྱ་སྤྱོད་འདིའང་ཚད་ལས་བརྒལ་འདུག ཐ་ན་ནམ་གུང་གི་ཆུ་ཚོད་བཅུ་གཉིས་
ཡོལ་ནའང་ད་དུང་ཞིང་ནང་དུ་ཡིབ་སྟེ། ཧེ་ཟི་ཁི་ལེ་ཧྥུ་དང་མཉམ་དུ་ཁྲེལ་མེད་ཀྱི་ལས་
ལ་འཇུག་བཞིན་ཡོད་པ་རེད། ཁོ་ཚོའི་སེམས་སུ་ངའི་མིག་ཞར་ཡོད་པར་འདོད་མོད། ངའི་
མིག་ལ་སྐྱོན་ཅི་ཡང་མེད་པར་མ་ཟད། དུས་རྒྱུན་དུ་ལིན་ཏོན་རང་ཁྱིམ་དུ་ཡོང་བའི་དོན་
དེ་གསལ་བོར་མཐོང་གིན་ཡོད།”
“ད་དུང་ཁྱོད།” ཁོས་ཚིག་སྣེ་ངའི་ཕྱོགས་སུ་བསྐོར་ཏེ “གོ་མི་ཆོད་པའི་གཡོག་རྒན་
མ་ཁྱོད། གཞུང་ལམ་དུ་རྟའི་རྨིག་སྒྲ་གྲག་པ་ཐོས་མ་ཐག སྦྱིན་བདག་སླེབས་པ་ཤེས་པས་
དེ་མུར་གཞིས་ཁང་དབུས་མ་རུ་རྒྱུག་འགྲོ་དོན་ཅི་ཡིན་ནམ།” ཞེས་བཤད་བྱུང་།
“ཁྱི་ཁ་ཟུམས། ལྐོག་ཉན་ལ་དགའ་བའི་མི་ངན་ཁྱོད།” ཁཱ་སེ་རན་གྱིས་དེ་མ་
ཐག “ཁྱོད་ཀྱིས་དོན་མེད་ཉོག་གཏམ་མ་བཤད། ཁ་སང་ཨེ་དི་ཀ་ལིན་ཏོན་འདི་རུ་སླེབས་
པ་ནི་སྟེས་དབང་གིས་ཡིན་ལ། ཕྱིར་འགྲོ་རུ་འཇུག་མཁན་ཡང་ང་ཡིན། ངས་སྔར་ནས་
ཁྱོད་ཀྱིས་ཁོ་མཐོང་འདོད་མེད་པ་ཤེས་ཡོད།” ཅེས་བཤད།
“ཁཱ་སེ། ཁྱོད་ཀྱིས་ད་དུང་རྫུན་བཤད་རྒྱུ་ཡིན་ནམ། ཁྱོད་ནི་དངོས་གནས་གླེན་པ་
གླེན་ནག་ཅིག་རེད། དྲང་མོར་ཤོད་དང་། མདང་དགོང་ཁྱོད་རང་ཧེ་ཟི་ཁི་ལེ་ཧྥུ་དང་མཉམ་
དུ་བསྡད་པ་ཡིན་ནམ། ཁྱོད་ཀྱིས་དྲང་གཏམ་བཤད་ན་ཁོར་ཉེས་ཆད་ཕོག་འགྲོ་བར་མ
འདོད། སྤྱིར་ང་རང་སྔར་བཞིན་ཁོའི་སྟེང་ལ་ཤིན་ཏུ་སྡང་བའི་བསམ་ཚུལ་ཡོད་ནའང་། ཉེ་
ཆར་ཁོས་ངའི་ཆེད་དུ་དོན་བཟང་ཞིག་བསྒྲུབས་ཡོད་པས། ངས་ཀྱང་ཁོའི་སྲོག་རྟ་རྔ་འདྲ་
བོ་དེ་གཅོད་མ་ཐུབ་པར་བསྐྱུར་ཡོད། དོན་རྐྱེན་ངན་པ་འདི་རིགས་མི་འབྱུང་བའི་ཕྱིར་
དུ་ངས་ད་ནངས་སྔ་མོ་ནས་ཁོ་ལམ་ལ་བཅུག་སྟེ། རང་ཉིད་ཀྱི་གསོན་ལམ་ཞིག་བཙལ་
དུ་མངགས་རྩིས་ཡོད། ཁོ་སོང་རྗེས་ཁྱོད་ཚོས་ཀྱང་ཚུལ་མཐུན་བག་ཡོད་ཅིག་བྱེད་པར་གལ། 
གལ་ཏེ་ད་དུང་འདི་ལྟར་བྱེད་ན་ངས་ཁྱོད་ཚོ་ཡང་གུ་ཡངས་སུ་གཏན་ནས་གཏོང་མི་
སྲིད།” ཟེར།
“མདང་དགོང་ངས་གཏན་ནས་ཧེ་ཟི་ཁི་ལེ་ཧྥུ་མཐོང་མེད།” ཁཱ་སེ་རེན་གྱིས་དེ་ལྟར་
ལེན་འདེབས་ཞོར་ངུས་བྱུང་། “གལ་ཏེ་ཁྱོད་ཀྱིས་དངོས་གནས་ཁོ་ཕྱིར་སྐྲོད་བསམ་ན། ང་
ཡང་ཁོ་དང་མཉམ་དུ་ཕྱིར་ལྡོམ་རྒྱུ་ཡིན། ཡིན་ནའང་ད་ནི་འཕྱིས་འདུག་སྟེ། ཁོ་སྔར་ནས་
གནས་འདི་དང་ཁ་བྲལ་ཚར་འདུག”
སྐད་ཆ་བཤད་ནས་མཚམས་དེར་ཐོན་དུས། མོས་བསྲན་མ་ཚུགས་པར་སྐད་ཤུགས་
ཆེན་པོས་ངུས་བྱུང་བས།མོས་ཅི་ཞིག་བཤད་ཀྱིན་པའང་གསལ་བོ་ཞིག་ཐོས་ཐབས་མི་འདུག
ཧིན་དི་ལེ་ཡིས་དྲག་ཆར་འབབ་པ་ཇི་བཞིན་ཁ་ནས་ཚིག་གང་བྱུང་གིས་མོར་སྡིགས་
དམོད་བྱས་བྱུང་ལ། ད་དུང་ཁང་པ་འདི་ལས་མྱུར་དུ་ཕྱིར་འགྲོ་དགོས་པའི་བཀའ་བཙན་པོ་
ཞིག་ཀྱང་ཕབ་བྱུང་། ངས་མོ་ལ་མྱུར་དུ་རང་གི་མལ་ཤག་ཏུ་ལོག་པའི་རེ་བ་བཏོན་པ་ཡིན།
ངས་ནམ་ཡང་ངེད་གཉིས་མཉམ་དུ་མོའི་མལ་ཤག་ཏུ་འཛུལ་དུས་ཀྱི་རྣམ་པ་དེ་བརྗེད་
མི་སྲིད་དེ། མོས་ཅི་བྱེད་འདི་བྱེད་མེད་པའི་བྱ་སྤྱོད་དེས་ང་རང་ཧ་ལས་སུ་བཅུག་བྱུང་ལ།
ངའི་སེམས་སུ་མོ་སྨྱོས་ཟིན་པ་ཁོ་ཐག་རེད་སྙམ་ནས་ཅོ་སེ་ཧྥུ་ལ་མྱུར་དུ་སྨན་པ་འབོད་དུ་
འགྲོ་དགོས་ཞེས་ཞུ་བ་བྱས་པ་ཡིན།
དངོས་གནས་སྙིང་ཁམས་འཁྲུག་པའི་དབང་གིས་ད་གཟོད་གནས་ཚུལ་དེ་འདྲ་བྱུང་
བ་ཡིན་ཏེ། སྨན་པ་ཁན་ནེ་ཟི་ཡིས་མོ་རང་མཐོང་མ་ཐག་ནད་གཞི་ཧ་ཅང་ལྕི་ཚུལ་ལབ་
བྱུང་། མོར་ཚ་དྲག་པོ་རྒྱག་གིན་འདུག་པས་སྨན་པས་ཐོག་མར་ཁྲག་གཏར་བ་དང་། དེ་
ནས་ང་ལ་འོ་མ་དང་འབྲས་ཐུག་ལྡུད་དགོས་པ་དང་། ཐོག་ཁང་དང་ཡང་ན་སྒེའུ་ཁུང་
སོགས་ལས་མར་ལྡིང་བར་ཡང་སེམས་ཆུང་བྱ་དགོས་ཞེས་གདམས་རྗེས་ཕྱིར་བུད་སོང་།
རྒྱུ་མཚན་ནི་སྨན་པ་ཁན་ནེ་ཟི་ལ་མཚོན་ན་ཡུལ་ཕྱོགས་འདིར་ཆེས་མི་ཁོམ་པའི་མི་ཞིག་ཡིན་ཏེ། 
ནམ་རྒྱུན་འདི་ལྟར་ཁྱིམ་ཚང་མང་པོར་འགྲོ་དགོས་པས་ཉིན་རེར་དབྱིན་ལེ་
གཉིས་གསུམ་རེར་བསྐྱོད་རྒྱུ་ནི་རྒྱུན་ལྡན་ཡིན།
སྤྱིར་ན་ང་རང་ཡང་དེ་འདྲའི་ནད་གཡོག་བཟང་པོ་ཞིག་མིན་ལ། ཅོ་སེ་ཧྥུ་དང་སྦྱིན་
བདག་གཉིས་ཀྱང་དེ་ལས་མ་འདས། དེའི་ཁར་མོས་ང་ཚོའི་ཁར་མི་ཉན་པས་ཞབས་ཞུ་
བསྒྲུབ་རྒྱུའང་དེ་འདྲའི་ལས་སླ་མོ་ཞིག་མ་རེད། ཡིན་ནའང་དུས་ཡུན་གང་འཚམ་འདས་
རྗེས་མོའི་ནད་གཞི་ཡང་རིམ་གྱིས་ཇེ་བདེར་གྱུར།
ལིན་ཏོན་ལྕམ་མོ་ནི་ཐེངས་འགར་མོར་བལྟ་རུ་སླེབས་ཤིང་བཀོད་སྒྲིག་གང་ལེགས་
བྱེད་པར་མ་ཟད། ང་ཚོ་ཚང་མར་སྡིགས་དམོད་ཀྱང་ཡིད་ཚིམ་པ་ཞིག་བྱས་སོང་། ཁཱ་སེ་
རེན་ལ་ནད་གསོ་བྱེད་པའི་སྐབས་སུ་མོས་འཇོལ་མོ་གཞིས་ཀར་ཁྲིད་སོང་ནས་གཉོར་རྒྱུ་
ཡིན་ཚུལ་སོགས་ལབ་པས། ང་ཚོ་ཡང་སེམས་འགུལ་ཐེབས་པ་ཞིག་རེད་མོད། འོན་ཀྱང་
སྙིང་རྗེ་བའི་བྱམས་སེམས་ཅན་གྱི་རྒན་རྒོན་དེ་གཉིས་ལ་སྔར་ནས་ཚ་ནད་འགོས་ཡོད་
པས། ཡུན་རིང་མ་འགོར་བར་སྔ་གཞུག་བྱས་ནས་ཚེ་ལས་འདས་སོང་།
ངེད་ཚང་གི་སྲས་མོ་ཕྱིར་ཡུལ་ལ་ལོག་བྱུང་། སྔོན་ཆད་དང་བསྡུར་ན་མོའི་གཤིས་ཀ་
ཇེ་བཙོག་ཏུ་གྱུར་ཅིང་ཞེ་སྡང་ཇེ་ཆེར་གྱུར་འདུག དྲག་ཆར་བབས་པའི་མཚན་མོ་དེ་ནས་
བཟུང་ཧེ་ཟི་ཁི་ལེ་ཧྥུ་ཡི་གནས་ཚུལ་ཅི་ཡང་གོ་རྒྱུ་མ་བྱུང་། ཉིན་ཞིག མོས་ང་ལ་བཟོད་
ཐབས་བྲལ་བའི་ཁོང་ཁྲོ་ཞིག་བསླངས་པས། ངས་ཀྱང་ཧེ་ཟི་ཁི་ལེ་ཧྥུ་ཕྱི་ལ་ལྡོམ་ནས་གནས་
ཚུལ་ཅི་ཡང་ཐོས་རྒྱུ་མེད་པར་གྱུར་པའི་ཉེས་པ་ཡོད་ཚད་མོའི་མགོར་འཇོག་ཅི་ཐུབ་བྱས་
པ་ཡིན་ལ། དོན་དམ་དུ་མོའི་སེམས་སུའང་གསལ་ལེར་ཡོད་པ་ཐག་ཆོད་ཡིན།
དུས་དེ་ནས་བཟུང་སྟེ་བསྟུད་མུར་ཟླ་བ་འགའི་རིང་ལ། མོས་ང་ལ་གཏན་ནས་ཁ་
ཡ་མི་བྱེད་ཅིང་། གལ་ཏེ་ཚིག་འགའ་བཤད་དགོས་པའི་དབང་དུ་བཏང་ནའང་སྦྱིན་
བདག་གིས་གཡོག་པོར་བཀའ་འབེབ་པའི་ཚུལ་གྱིས་བཤད་པ་དང་། དེ་བཞིན་དུ་ཅོ་སེ་ཧྥུ་ལའང 
“ཡེ་ཤུའི་ཆོས་སྒོ་ལས་ཕུད་པ” ལྟ་བུའི་ཉེས་ཆད་ནན་མོ་བཅད། ཡིན་ནའང་ཁོས་
སྔར་བཞིན་ཁཱ་སེ་རེན་ནི་བྱིས་པ་ཆུང་ཆུང་ཞིག་གི་ཚད་དུ་བཞག་ནས་གཟབ་ནན་གྱིས་
བསླབ་བྱ་གཏོང་བར་བྱེད།
མོའི་སེམས་སུ་རང་ཉིད་ནི་ལང་ཚོ་དར་ལ་བབས་པའི་བུད་མེད་ཅིག་གམ། ང་ཚོའི་
སྦྱིན་བདག་མ་ལྟ་བུར་བསམ་བཞིན་ཡོད་པ་དང་། ལྷག་པར་དུ་ཐེངས་དེར་མོར་སྙུང་གཞི་ལྕི་
མོ་ཞིག་བྱུང་བ་དེས་རང་ཉིད་ལ་དམིགས་བསལ་གྱི་དབང་ཆ་ཞིག་ཐོབ་ཡོད་པ་ལྟར་བསམས་
ཤིང་། ཚང་མས་གུས་གུས་ཞུམ་ཞུམ་གྱིས་མོར་བརྩི་བཀུར་བྱེད་པ་ལས་ཁ་རྩོད་དང་རྒྱབ་
འགལ་སོགས་གཏན་ནས་བྱེད་མི་རུང་ཞིང་། ཡོད་ཚད་མོའི་འདོད་པ་དང་བསྟུན་དགོས་པ་
ཞིག་ཏུ་གྱུར་ཡོད་པས། གལ་ཏེ་སུ་ཞིག་གིས་ཕོག་ཐུག་བཟོ་བའི་སྐད་ཆ་ཚིག་གཅིག་བཤད་པ་
ཡིན་ཚེ་མོར་མཚོན་ན་བློ་ཡུལ་དུ་མི་ཤོང་བའི་གནོད་འཚེ་ཐེབས་འགྲོ་བ་རེད།
སྐུ་ཞབས་ཨེན་ཧྲབ་དང་ཁོའི་གྲོགས་པོ་ཚོ་ནི་མོ་དང་རྒྱང་བཀྱེད་ཅི་ཐུབ་བྱེད་པ་དང་།
སྨན་པ་ཁན་ནེ་ཟི་ཡིས་བཤད་པ་ལྟར་མོ་རང་ཁོང་ཁྲོ་ལངས་ཚེ་དྲན་མེད་དུ་བརྒྱལ་འགྲོ་
བར་ཞེད་ནས་ཚང་མས་ཧ་ཅང་སེམས་ཆུང་བྱེད་པ་ཡིན་ལ། མོའི་ཅི་འདོད་ཀྱི་རེ་བ་ཐམས་
ཅད་ཇི་བཞིན་དུ་སྐོང་ཅི་ཐུབ་བྱེད་པར་མ་ཟད། ནམ་རྒྱུན་མོར་ཁོང་ཁྲོ་སློང་འགྲོ་བར་
དོགས་ནས་ཤིན་ཏུ་གཟབ། དེ་ནི་མིང་སྲིང་བར་གྱི་དམིགས་བསལ་གྱི་བརྩེ་བ་ཞིག་ཡིན་
ཡང་སྲིད། གང་ལྟར་ཨེན་ཧྲབ་ཀྱི་སེམས་སུ་རང་གི་སྲིང་མོ་ལིན་ཏོན་ཚང་ལ་བག་མར་
རྫོང་ཐུབ་པ་ཡིན་ན། རང་ཁྱིམ་ལའང་གཟི་བརྗིད་ཅིག་བསྣན་ཡོང་བསམས་ནས་མོའི་
ཅི་འདོད་དོན་ཐོག་ཏུ་འཁྱོལ་བར་བྱེད་པར་མ་ཟད། ང་ཚོར་གཡོག་པོ་ལྟ་བུའི་འདུ་ཤེས་་
བཟུང་ན་དེར་ཁ་ཡ་ཏོག་ཙམ་ཡང་མི་བྱེད།
ཨེ་དི་ཀ་ལིན་ཏོན་ནི་འདས་དང་མ་འོངས་པའི་དུས་ཀྱི་མི་བགྲང་ལས་འདས་པ་ཇི་
བཞིན་བརྩེ་དུང་གི་འཆིང་རྒྱ་ལས་གྲོལ་མ་ནུས་པས། ཁོའི་ཕ་རྒན་འདས་རྗེས་ཀྱི་ལོ་གསུམ་པར་
ཁཱ་སེ་རེན་ཁྲིད་དེ་ཅི་མོའུ་ཏོན་ལྷ་ཁང་དུ་ཚེ་གཅིག་གི་སྨོན་ལམ་མཉམ་དུ་བཏབ་
ཅིང་། དུས་དེར་འཇིག་རྟེན་དུ་རང་ཉིད་ལས་སྐྱིད་པའི་མི་ཞིག་གཏན་ནས་ཡོད་མི་སྲིད་
སྙམ་ཡོད་པ་རེད། ངས་ནི་ཁོ་ཚོས་ཅི་གསུང་དང་དུ་བླངས་ནའང་། རང་ཉིད་ཀྱི་སེམས་
འདུན་དང་རྒྱབ་འགལ་བྱས་ཏེ་རླུང་ཁའི་རི་ཁྱིམ་དང་ཁ་བྲལ་ནས་གནས་འདིར་ཡོང་བ་
ཡིན། སྐབས་དེར་སྐུ་སྲས་ཧ་རེ་ཏོན་ཡང་ལོ་ལྔར་སོན་ཡོད་པས་ངས་ཁོ་ལ་གསལ་བྱེད་ངོས་
འཛིན་བྱེད་ཚུལ་པསླབ་པ་ཡིན། ངེད་གཉིས་ཁ་འབྲལ་དགོས་པ་ནི་ཤིན་ཏུ་བཟོད་དཀའ་
བ་ཞིག་རེད་མོད། འོན་ཀྱང་ཁཱ་སེ་རེན་གྱི་མིག་ཆུ་དང་མོའི་ངུ་ངག་ནི་དེ་ལས་ཀྱང་ཤུགས་
ཆེ་བ་ཞིག་ཡིན་པས། ཐོག་མར་ང་རང་མོ་དང་མཉམ་དུ་འགྲོ་འདོད་མེད་མོད། མོ་རང་ཡང་
ཐབས་ཟད་དེ་རང་གི་ཁྱོ་ག་དང་མིང་པོ་གཉིས་ཀྱི་སར་ཕྱིན་ནས་ཞུ་བ་ཡང་ཡང་བྱས་པ་ན།
མིང་མོའི་ཁྱོ་གས་ང་ལ་དམིགས་བསལ་གྱིས་གླ་ཆ་ལྷག་མ་སྦྱིན་པར་ཁས་བླངས་པ་དང་།
པོས་ཀྱང་ཨུ་ཚུགས་མཐར་སྐྱེལ་བྱས་ཏེ་ང་ཡང་མོའི་རྗེས་སུ་མངགས་སོང་། མིང་པོས་ད་
དུང་ད་ནས་བཟུང་ཁོ་རང་གི་ཁྱིམ་དུ་སྦྱིན་བདག་མ་མེད་པས་ཁྱིམ་འཛིན་ཞལ་ཏ་མའི་
དགོས་མཁོ་ཡང་མེད་པ་དང་། སྐུ་སྲས་ཧ་རེ་ཏོན་ནི་ཁོའི་ཆོས་ལུགས་གོམས་སྲོལ་བསླབ་
མཁན་གྱི་དགེ་རྒན་ལ་བདག་གཉེར་བྱེད་དུ་འཇུག་རྒྱུ་ཡིན་ཞེས་བཤད་བྱུང་།
དེ་ལྟར་ང་ལ་མཚོན་ན་ཁོ་ཚོའི་མངག་བཀོད་ཁོ་ནར་ཉན་པ་ལས་གདམ་གསེས་ཀྱི་
རང་དབང་གཏན་ནས་མེད་པས། འགྲོ་ཁར་ངས་རང་གི་སྦྱིན་བདག་ལ། ཁྱོད་ཀྱིས་རང་
ཁྱིམ་གྱི་སྙིང་ཉེ་བའི་མི་དག་འདི་ལྟར་རེ་རེ་བཞིན་ཕར་བསྐྲད་ཚར་བ་ནི། ཁྱིམ་གཞིས་
འདིར་མཚོན་ན་མགྱོགས་པོར་ཉམས་རྒུད་དུ་འགྲོ་བའི་རྒྱུ་ཁ་སྣོན་བྱས་པ་རེད་ཅེས་གསལ་
འདེབས་ཤིག་ཀྱང་བྱས་པ་ཡིན།
ངས་སྐུ་སྲས་ཧ་རེ་ཏོན་ལ་འོ་ཞིག་བྱས་ནས་གྱེས་བརྡ་བསྟན་པ་དང་། དུས་དེ་ནས་
བཟུང་སྟེ་ངེད་གཉིས་ནི་རྒྱུས་མེད་ཀྱི་མི་རུ་འགྱུར་མགོ་བརྩམས། མཚམས་འདིར་སླེབས་དུས་
ངའི་ཡིད་ལ་བཤད་མི་ཤེས་པའི་ཚོར་སྣང་ཞིག་ངང་གིས་སྐྱེས་བྱུང་། ཡིན་ནའང་ཅི་
ལྟར་བཤད་ཀྱང་ཁོས་སྔ་མོ་ཞིག་ནས་ཨེ་ལུན་ཟེར་བའི་མི་དེ་གཏན་ནས་བརྗེད་ཟིན་ལ།
འདས་པའི་དུས་ཤིག་ལ་ཁོ་ནི་ངའི་ཡོད་ཚད་ཡིན་པ་དང་། ང་ཡང་ཁོའི་མི་ཚེ་འདིའི་ཡོད་
ཚད་ཡིན་པའི་དོན་དངོས་དེ་ཡང་ཡོངས་སུ་བརྗེད་ཚར་འདུག
གཏམ་རྒྱུད་བཤད་ནས་མཚམས་འདིར་སླེབས་དུས་ཁྱིམ་འཛིན་ཞལ་ཏ་མ་དེས་གློ་
བུར་དུ་གྱང་ཐབ་ཀྱི་སྒྲོམ་ངོས་སུ་བཀལ་བའི་ཆུ་ཚོད་འཁོར་ལོ་དེར་ལྟ་ཙམ་བྱས་ཏེ་ཧང་
སངས་པའི་ཉམས་ཤིག་བསྟན་བྱུང་། མ་གཞི་སྐབས་དེར་ཆུ་ཚོད་འཁོར་ལོའི་མདའ་རྟགས་
དེ་དུས་ཚོད་གཅིག་དང་ཕྱེད་ཀའི་སྟེང་ཁེལ་འདུག མོ་རང་དེ་མ་ཐག་ཡར་ལངས་བྱུང་
བས་སྐར་ཆ་གཅིག་ལའང་མུ་མཐུད་དུ་སྡོད་འདོད་བྱས་མ་སོང་།དོན་དམ་པར་ངའི་སེམས་
སུ་ཡང་གཏམ་རྒྱུད་དེ་དེ་རིང་འདི་ནས་མཚམས་བཞག་སྟེ། རྗེས་སུ་ག་ལེར་འཆད་ན་འོས་
ཤིང་འཚམ་འདུག་སྙམ་བྱུང་།
ད་ནི་ཁྱིམ་འཛིན་ཞལ་ཏ་མ་དེ་ཕྱིར་མོ་རང་གི་སྡོད་གནས་སུ་ངལ་གསོ་བྱེད་པར་
ཕེབས་ཟིན་ནའང་། ང་ནི་སྔར་བཞིན་རང་སར་བསྡད་དེ་དུས་ཚོད་གཅིག་གཉིས་ཤིག་གི་
ཡུན་ལ་བསམ་གཞིག་གི་ཀློང་དུ་འཁྱམས་ཏེ་ལུས། མཐར་མགོ་བོ་ན་ཞིང་རྐང་ལག་ཐམས་
ཅད་སྦྲིད་པར་གྱུར་ནས་འགུལ་ཙམ་ཡང་བྱེད་མི་འདོད་མོད་མཐར་ཨུ་ཚུགས་ཀྱིས་ཡར་
ལངས་ཏེ་མལ་ཤག་ཏུ་མི་འགྲོ་ག་མེད་བྱུང་།

ལེའུ་བཅུ་པ།

གནས་དབེན་པའི་འཚོ་བར་ཞུགས་མ་ཐག་མྱངས་པའི་མངར་ཁ་དང་པོ་ནི། གཟའ་
འཁོར་བཞི་ཙམ་གྱི་རིང་ལ་ནད་ཁྲིའི་སྟེང་དུ་འོ་དོད་འབོད་དགོས་བྱུང་བ་དེ་རེད། འཁྱག་
སིབ་སིབ་ཀྱི་གྲང་རླུང་དང་སྒྲིབ་གཡོགས་ཀྱིས་བཀབ་པའི་ནམ་མཁའ། བགྲོད་པར་དཀའ་
བའི་ལམ་ཕྲན། རི་ཁུལ་ཞིང་སྡེ་ཡི་སྨན་པ་དེའི་ལྷོད་ལ་བབས་དྲག་པའི་གཤིས་རྒྱུད་སོགས་
ལས་གཞན་ཅི་ཡང་མཐོང་ཐོས་ཀྱི་ཡུལ་དུ་མ་གྱུར། སྨན་པ་ཁན་ནེ་ཟི་ཡིས་དཔྱིད་ཀ་མ་
སླེབས་གོང་ང་རང་ཕྱི་རུ་འགྲོ་ཐབས་མི་འདུག་ཟེར། དེ་ནི་ཇི་འདྲའི་འཇིགས་སུ་རུང་བ་
ཞིག་རེད་ཨང་།
སྐུ་ཞབས་ཧེ་ཟི་ཁི་ལེ་ཧྥུ་གཞི་ནས་ང་ལ་བལྟ་རུ་སླེབས་བྱུང་། ཧ་ལམ་ཉིན་བདུན་གྱི
སྔོན་ལ་ཁོས་རི་བྱ་གཉིས་བཟུང་ནས་ཁྱེར་ཡོང་སྟེ་ང་ལ་གནང་། ང་ལ་ན་ཚ་ཕོག་པ་འདི་ཁོ་
དང་འབྲེལ་བ་སྤུ་ཙམ་མེད་པ་ཡང་མིན་པས། ངས་གནད་དེ་ཁོའི་མདུན་དུ་གསལ་བཤད་
ཅིག་བྱེད་དགོས་བསམ་མོད། ཁོས་གཤིས་འཇམ་རྒྱུད་དྲང་བའི་རྣམ་འགྱུར་དང་བཅས་
ངའི་མལ་ཁྲིའི་གམ་དུ་བསྡད་དེ་ཆུ་ཚོད་གཅིག་ལྷག་གི་རིང་ལ་སྨན་རིལ་དང་སྨན་ཆུ་
གང་བསྟེན་ན་བཟང་ཚུལ་གྱི་ལབ་གླེང་མང་པོ་བྱས་སོང་བས། ངས་སྐབས་ཐོག་དེ་འདྲར་
ཁོ་ལ་ཕོག་ཐུག་གཏོང་བར་སྟབས་བདེ་བོ་ག་ལ་ཡོད།
འདི་ནི་བདེ་ཞིང་སྐྱིད་པའི་དུས་སྐབས་ཤིག་སྟེ། ང་རང་ཧ་ཅང་ཉམ་ཐག་པས་དཔེ་ཆ་སོགས་
ལ་བལྟ་མི་རུང་ཡང་དེ་ལས་གཞན་པའི་སྤྲོ་སྣང་ངེས་ཅན་ཞིག་རྙེད་བྱུང་བ་འདྲ།
གླགས་འདི་དང་བསྟུན་ནས་ལྕམ་མོ་དེན་ལགས་གདན་དྲངས་ཏེ་མོས་བཤད་པའི་གཏམ་
རྒྱུད་ལ་ཉན་ན་དེ་ལས་ཀྱང་སྐྱིད་ངེས་རེད་སྙམ། གཏམ་རྒྱུད་ཀྱི་མི་སྣ་གཙོ་བོ་སྟེ་སྐྱེས་པ་
དེ་ཐག་རིང་དུ་སོང་ཞིང་ལོ་ངོ་གསུམ་ལ་སྐད་ཆ་ཅི་ཡང་གོ་མ་བྱུང་བས། བུད་མེད་དེ་ཡང་
གནས་ཡུལ་འགྲིམས་པ་སོགས་མོས་སྔར་བཤད་ཟིན་པའི་དོན་འགངས་ཆེན་དག་ནི་ངས་
ད་དུང་ཡིད་ལ་གསལ་ལེར་དྲན་ཡོང་། ངས་མོར་བརྡ་གཏོང་རྒྱུ་ཡིན། ངས་སྤྲོ་སྣང་དང་
བཅས་ཁ་བརྡ་བྱེད་ཐུབ་པའི་གནས་ཚུལ་འདི་མཐོང་ན་མོ་ཡང་དགའ་སྤྲོ་སྐྱེས་ངེས་རེད།
ལྕམ་མོ་དེན་སླེབས་བྱུང་།
མོས་བཤད་རྒྱུར “སྐུ་ཞབས་ལགས། སྐར་མ་ཉི་ཤུ་ཙམ་འདས་རྗེས་ད་གཟོད་སྨན་
འཐུང་ཆོག”
“ངས་སྨན་འཐུང་མི་འདོད། ང་ལ..
“སྨན་པས་བཤད་ན་ཁྱོད་ཀྱིས་སྨན་ཕྱེ་དེ་འཐུང་མི་རུང་ཟེར།”
“སྐྱབས་མགོན་གྱིས་ཐུགས་རྗེས་གཟིགས། ཁྱོད་ཀྱིས་ངའི་ཚིག་སྣེ་མ་འཕྲོག འདི་
རུ་སྡོད། རོ་ཁ་བའི་སྨན་གྱི་དམ་བེ་དེ་དག་ལ་མ་ཐུག ཁྱོད་ཀྱིས་འཁེལ་བཞིན་པའི་གོས་
སྐུད་དེ་ཡང་ཁུག་མ་ལས་ཕྱིར་ལོངས་ཤིག ད་ནི་གཏམ་རྒྱུད་བཤད་མགོ་རྩོམ་རོགས། སྔོན་
མར་ཁྱོད་ཀྱིས་ཧེ་ཟི་ཁི་ལེ་ཧྥུ་ནས་བཤད་མཚམས་བཞག་སོང་། ཁོ་ནི་ཡོ་རོབ་གླིང་གི་སྐམ་
སར་ཕྱིན་ནས་སློབ་གསོ་མྱངས་ནས་མཐར་ཕྱིན་རྗེས་ཕྱིར་སླེབས་ཏེ་མི་དྲག་གི་ཚུལ་དུ་
བཞུགས་སམ། ཡང་ན་སློབ་ཆེན་དུ་སློབ་ཡོན་མི་དགོས་པའི་སློབ་རྒྱུགས་འཕྲོད་པའམ།
ཡང་ན་མེ་གླིང་སྟེ་ཁོའི་ཕ་ཡུལ་གཉིས་པར་བྲོས་ཏེ་འཚོ་བ་རོལ་བ་ཡིན། ཡང་ན་དབྱིན་
ཇིའི་གཞུང་ཞབས་དཔོན་རིགས་ཀྱི་མ་ལག་ནང་ཞུགས་ཏེ་རྒྱུ་འབྱོར་ཐོབ་པ་རེད།”
“སྐུ་ཞབས་ལོ་ཁི་ཝོ་དི་ལགས། ལས་རིགས་དེ་ཐམས་ཅད་ཁོས་ཡུད་ཙམ་རེ་ལ་གཉེར་ཡོད་ཀྱང་སྲིད། 
དོན་དངོས་ཇི་འདྲ་ཞིག་ཡིན་པ་ངས་བཤད་དཀའ་འདུག ཁོའི་
ལག་ལ་སྒོར་མོ་ཇི་ལྟར་ཐོབ་པ་ངས་མི་ཤེས་ཚུལ་སྔོན་ནས་བཤད་ཟིན། ཁོ་ནི་མ་གཞི་
རྨོངས་པའི་རྒྱ་རུ་ཚུད་ཡོད་ཀྱང་། ཕྱིས་སུ་ཇི་ལྟར་གྲོལ་ཐབས་བྱས་པ་ངས་གཏན་ནས་མི་
ཤེས། གལ་སྲིད་ཁྱོད་རང་འཐད་པ་ཡིན་ཚེ་ངས་རང་ཉིད་ཀྱི་ལོབས་ཕྱོགས་བདེ་ཕྱོགས་
ལྟར་གཏམ་རྒྱུད་དེ་བཤད་ཆོག གཏམ་རྒྱུད་འདིས་ཁྱོད་ལ་སུན་སྣང་མི་བསྐྱེད་པར་ཞུ། ད་
ནངས་ཁྱོད་ཀྱི་ལུས་པོ་བདེའམ།”
“བདེ་འདུག”
“འདི་ནི་དངོས་གནས་དགའ་འོས་པའི་དོན་ཞིག་རེད།” ང་རང་སྲས་མོ་ཁཱ་སེ་རེན་
དང་ལྷན་དུ་འཇོལ་མོ་གཞིས་ཀར་སོང་བ་ཡིན། དེ་དུས་ང་ལ་དགའ་བ་དང་རེ་ཐག་ཆད་
པའི་ཚོར་བ་ཞིག་ཅིག་ཅར་དུ་སྦྱིན་པ་ནི་མོའི་སྤྱོད་ལམ་ངའི་བསམ་ཡུལ་ལས་འགོངས་
པ་དེ་རེད། སྐུ་ཞབས་ལིན་ཏོན་ལ་དགའ་དྲགས་པས་ཡིན་པ་འདྲ། མོས་རང་གི་སྙིད་མོ་ལ་
ཡང་སྙིང་ཉེ་ཉེའི་ཚུལ་སྟོན་ཞིང་། མིང་སྲིང་དེ་གཉིས་ཀས་མོ་ལ་དེ་ལས་ཀྱང་ཤ་ཚ་ཚ་བྱེད་
ཡོང་། མོ་གཅིག་པུ་ནི་སྒེར་གཤིས་མངོན་གསལ་དང་བཅས་འཚོ་ཞིང་། མི་གཞན་ཐམས་
ཅད་ཀྱིས་མོའི་ཁམས་དང་བསྟུན་ཅི་ཐུབ་བྱེད་པ་ལས། ཕྱིར་ཁོང་ཁྲོ་དང་ཞེ་སྡང་ལངས་
ཐུབ་མཁན་སུ་ཡོད་དམ། མོ་ལ་རྒྱབ་འགལ་བྱེད་མཁན་གཅིག་ཀྱང་མེད་པས་མོ་རང་སྣང་
མེད་དུ་འཇོག་མཁན་ཡང་ཡོད་མི་སྲིད།
ངས་བསམས་ན། སྐུ་ཞབས་ཨེ་དི་ཀའི་སེམས་སུ་མོ་ལ་ཁོང་ཁྲོ་སློང་བར་འཛེམ་པའི་
སྐྲག་སྣང་ཞིག་ཡོད་མོད། མོའི་མདུན་དུ་དེ་འདྲའི་འཇིགས་སྣང་གི་སེམས་བྱུང་བཙན
གྱིས་སྦས་འདུག ཡིན་ཡང་གལ་ཏེ་ངས་མོའི་བཀའ་ལུང་བཟློག་པའི་གཏམ་ཐོས་པའམ།
ཡང་ན་གཞིས་གཡོག་གཞན་དག་གིས་མོ་ལ་མ་རངས་པའི་རྣམ་འགྱུར་སྟོན་པ་མཐོང་ཚེ།
ཁོས་ནི་རང་དབང་མེད་པར་སྨིན་མ་བསྡུ་སྲིད། མ་གཞི་ཨེ་ཏི་ཀ་ནི་རང་དོན་གྱི་རྐྱེན་པས་སྡུག་
མདོག་སྟོན་མཁན་ཞིག་གཏན་ནས་མིན། ཁོས་ཐེངས་ཁ་ཤས་ལ་ཧ་ཅང་དྲག་པོའི་
སྐད་གདངས་དང་བཅས་ང་ལ་ལྕམ་མོར་གུས་མེད་བྱ་མི་རུང་ཚུལ་གྱིས་གཤེ་གཤེ་བཏང་
མྱོང་། ལྕམ་མོ་སུན་སྣང་གིས་མནར་བ་ནི་ཁོ་ལ་མཚོན་ན་གྲིས་གཙགས་པ་ལས་ཀྱང་ན་
ཟུག་ལྕི་ཞེས་བཤད་མྱོང་། བྱང་སེམས་ཅན་གྱི་སྦྱིན་བདག་ཅིག་སྡུག་ལ་མི་སྦྱོར་བའི་ཆེད་
དུ། ངས་ཀྱང་རང་གི་གཤིས་ཀར་སྡོམ་གཅུན་གང་ལེགས་བྱས་པ་ཡིན།
ལོ་ཕྱེད་ཙམ་གྱི་རིང་ལ་དེ་འདྲའི་འགལ་བ་ནི་ཧ་ཅང་རྒྱུན་འཇགས་སུ་སྣང་། དུས་
ཚོད་ངེས་ཅན་ཞིག་འདས་རྗེས་ཁཱ་སེ་རེན་ནི་སྡུག་གིས་མནར་བའི་ཚུལ་གྱིས་ལྷིང་
འཇགས་སུ་སྡོད་ཅིང་། མོའི་ཁྱོ་གས་ནི་མོ་ལ་བརྩི་འཇོག་བྱེད་པའི་ཚུལ་གྱིས་མཉམ་དུ་
ལྐུགས་པའི་བརྟུལ་ཞུགས་འཛིན་ངེས། ཁོའི་བསམ་པར་འདི་ནི་མོ་ལ་ནད་ལྕི་མོ་ཞིག་བྱུང་
བའི་རྗེས་སུ་ལུས་ཁམས་མ་བདེ་བ་ལས་བསྐྱེད་པའི་འབྲས་བུ་ཡིན་པར་འདོད། ཡར་སྔོན་
དུ་མོ་ནི་ནམ་ཡང་ངལ་དུབ་ཀྱི་རྣམ་པར་གནས་མི་སྲིད། ཉི་འོད་ཀྱིས་སྤྲིན་ནག་གཏོར་
བའི་དུས་སུ་ཁོས་ཀྱང་རང་སེམས་ཀྱི་ཉི་འོད་ལ་བརྟེན་ནས་མོ་རང་ལ་བསུ་མ་བྱེད་ངེས།
སྐབས་དེར་ཁོ་གཉིས་ཀྱིས་ཡུན་རིང་པོ་ཞིག་ལ་རེ་སྨོན་དང་མཐུན་པའི་བདེ་སྐྱིད་ཀྱི་འཚོ་
བ་ཞིག་རོལ་ཡོད་པ་ནི་གདོན་མི་ཟ།
ཡིན་ཡང་བདེ་སྐྱིད་ནི་རྫོགས་མཐའ་མེད་པ་ཞིག་ག་ལ་ཡིན། མཇུག་མཐར་ང་ཚོས་
རང་ཉིད་ལ་འཆར་གཞི་ཞིག་བཟོ་དགོས་པ་ཅི་ལ་མིན། གཤིས་རྒྱུད་འཇམ་ལ་སེམས་རྒྱ་ཆེ
བའི་མི་དེ་དག་ནི་བཙན་དྲག་དབང་ཤེད་ཅན་རྣམས་དང་བསྡུར་ན་སྒེར་སེམས་ཅུང་ཟད་
ཆུང་བ་ཙམ་མ་གཏོགས། གལ་སྲིད་ཉིན་ཞིག་དོན་ཆེན་ཞིག་དང་འཕྲད་དེ་ཕ་རོལ་བའི་
སེམས་སུ་རང་ཉིད་ལ་གོ་གནས་མཐོན་པོ་ཞིག་མེད་པ་རྟོགས་ཚེ་ཁོ་ཚོའི་བདེ་སྐྱིད་ཀྱང་
གཞི་ནས་མཇུག་བསྒྲིལ་ངེས་རེད།
ཟླ་དགུ་པའི་ས་སྲོད་ཅིག་ལ། ངས་སིལ་ཏོག་ར་བ་ལས་ཀུ་ཤུ་སླེ་བོ་གང་ལོངས་པ་ཞིག་བཏོགས་པ་ཡིན། 
སྐབས་དེར་ཟླ་འོད་ནི་གླིང་སྐོར་གྱི་གྱང་ཁ་ནས་འཕྲོས་པས་གྱང་རའི་
གྲུ་ཟུར་ན་མག་མོག་ཏུ་སྣང་བའི་གྲིབ་མ་རེ་འགའ་ཡང་མཐོང་ཐུབ། ངས་ལག་གི་སླེ་བོ་
ལྟག་སྒོའི་རྡོ་ཐེམ་སྟེང་བསྐྱུར་ཞིང་དྭངས་ཤིང་བསིལ་བའི་མཁའ་དབུགས་ལ་རོལ་བཞིན་
ངལ་གསོ་ཏོག་ཙམ་བྱས། ངས་སྒོ་ཆེན་ལ་རྒྱབ་གཏད་དེ་ཟླ་བར་ཅེར་ནས་ཡུད་ཙམ་བསྡད།
སྐབས་དེར་རྒྱབ་ཕྱོགས་ནས་གློ་བུར་དུ་སྐད་སྒྲ་ཞིག་གྲག་ཡོང་སྟེ།
“ནེ་ལི། ཁྱོད་ཡིན་ནམ།”
གདངས་ཤིན་ཏུ་དམའ་ཞིང་ས་ཆ་གཞན་པའི་ལུང་སྐད་ཅུང་ཟད་འདྲེས་ནའང་ངའི་
མིང་ནས་འབོད་པའི་སྐད་དེ་ནི་ཇི་འདྲའི་རྒྱུས་མངའ་གསལ་བ་ཞིག་རེད་ཨང་། སྒོ་གཏན་
ཡོད་ཅིང་ད་སོ་མར་རྡོ་ཐེམ་བརྒྱུད་ནས་ཡོང་དུས་དེ་གར་མི་ཞིག་ཡོད་པ་མ་མཐོང་བས། ང་
རང་སྐྲག་སྣང་ཅུང་ཙམ་དང་བཅས་ཁ་ཕྱིར་འཁོར་ཏེ་བལྟས་པ་ཡིན།
སྒོ་ཁྱམས་སུ་གྲིབ་མ་ནག་རོག་གེ་བ་ཞིག་ཕར་འགྲོ་ཚུར་འོང་བྱེད་ཀྱིན་གདའ། ང་
རང་ཉེ་སར་བཅར་ཏེ་བལྟས་པ་ན་གཟུགས་གཞི་ཆེ་ལ་ལྭ་བ་མདོག་སྐྱ་བོ་ཅན་ཞིག་གྱོན་
ཞིང་། གདོང་ནི་དབུ་སྐྲ་བཞིན་དུ་ནག་པའི་སྐྱེས་པ་ཞིག་གྱང་རར་ཁེན་ཡོད་པ་མཐོང་།
ཁོའི་ལག་པས་སྒོ་ལོང་ལ་འཇུས་འདུག་པ་ནི་རང་གིས་སྒོ་ཕྱེ་སྟེ་ནང་དུ་ཡོང་རྩིས་བྱེད་
ཀྱིན་པ་འདྲ།
“ཁོ་ནི་སུ་ཡིན་ནམ། སྐུ་ཞབས་ཨེན་ཧྲབ་ཡིན་ནམ། འོ། ག་ལ་ཡིན། སྐུ་ཞབས་ཨེན་
ཧྲབ་ཀྱི་སྐད་སྒྲ་ནི་འདི་ལྟ་བུ་ཞིག་མིན།” ངའི་སེམས་སུ་སྐད་ཅིག་ཉིད་ལ་དེ་ལྟར་དྲན།
“ངས་འདི་ནས་དུས་ཚོད་གཅིག་ལྷག་ལ་སྒུག་པ་ཡིན། དུས་ཚོད་འདི་འདྲའི་རིང་པོ་
ཞིག་ལ་ཁོར་ཡུག་ཐམས་ཅད་འཆི་བས་བཟུང་བ་བཞིན་གྲག་འགུལ་ཅི་ཡང་མི་འདུག་པས་
ང་རང་ནང་དུ་འཛུལ་མ་ཐུབ། ཁྱོད་ཀྱིས་ང་ངོ་མི་ཤེས་སམ། གསལ་བོར་ལྟོས་དང་། ང་ནི་མི་
ཆ་མེད་ཅིག་ག་ལ་ཡིན།” ངས་སྔར་བཞིན་མིག་གཉིས་བགྲད་དེ་ཁོ་ལ་ཅེར་ནས་བསྡད།
ཟླ་བའི་འོད་དཀར་མི་དེའི་གདོང་ལ་འཕྲོས་ཙ་ན་གདོང་ཕྱེད་ནི་སྨ་རས་ཁེབས་ཤིང་
སྨིན་མ་སྟུག་པོའི་འོག་གི་མིག་ཟུང་གཏིང་དུ་ཡིབ་འདུག་པས་མི་གཞན་དང་མི་འདྲ་བའི་
ཁྱད་ཆོས་མངོན་གསལ་དང་ལྡན། ངས་གཞི་ནས་མིག་མདངས་དེ་ཡིད་ལ་དྲན་བྱུང་།
“ཨ།” ང་ནི་འཇིགས་སྣང་གིས་ཟིན་པས་དབང་མེད་དུ་ཨག་སྐད་ཅིག་ཤོར། ད་ནི་
མིག་མདུན་གྱི་སྐྱེས་པ་འདི་མི་ཞིག་གམ་ཡང་ན་བྱ་དངོས་གཞན་གང་ཞིག་ཏུ་ངོས་འཛིན་
དགོས་པ་ཡང་མི་ཤེས་པས། ངའི་ལག་པ་ཡང་ཅི་ཡིན་འདི་ཡིན་མེད་པར་ཡར་བཀྱགས་
ཏེ “ཁྱོད། ཁྱོད་ཕྱིར་སླེབས་པ་ཡིན་ནམ། འདི། འདི་ནི་དོན་དངོས་ཡིན་ནམ།”
“འགྲིག་ཐལ། ཧེ་ཟི་ཁི་ལེ་ཧྥུ་ཡིན།” ཁོས་མདུན་ངོས་ཀྱི་སྒེའུ་ཁུང་ལ་ལྟ་བཞིན་དེ་ལྟར་
བཤད། མུ་ཏིག་བསྟར་ཕྲེང་བསྒྲིགས་པ་འདྲ་བའི་ཤེལ་གྱི་སྒེའུ་ཁུང་ལས་ཟླ་བའི་གཟུགས་
རིས་མང་པོ་ཞིག་མཐོང་ཐུབ་ནའང་། ནང་དུ་གློག་འོད་ཅུང་ཙམ་ཡང་འཕྲོས་མི་འདུག
“ཁོ་ཚོ་ནང་དུ་ཡོད་དམ། མོ་ད་ལྟ་གང་དུ་ཡོད། ནེ་ལི། ཁྱོད་མི་དགའ་དོན་ཅི་ཡིན་ནམ།
ཁ་གྲག་རོགས། ངས་མོ —ཁྱོད་ཀྱི་སྦྱིན་བདག་མ་དང་སྐད་ཆ་ཞིག་བཤད་དགོས། ཁྱོད་
སོང་སྟེ་ཅི་མོའུ་ཏོན་ནས་ཡོང་བའི་མི་ཞིག་ཁྱོད་ལ་མཇལ་དུ་ཡོང་འདུག་ཅེས་བཤད་རོགས།”
“གནས་ཚུལ་འདི་ཐོས་འཕྲལ་མོ་ནི་ཇི་ལྟར་སྡོད་དམ།” ངས་ཁོའི་ཚིག་སྣེ་འཕྲོག་
སྟེ། “གློ་བུར་དུ་བྱུང་བའི་དོན་འདིས་མོ་རང་ཅི་བྱ་གཏོལ་མེད་དུ་གཏོང་ངེས། ཁྱོད་ནི་
དངོས་གནས་ཧེ་ཟི་ཁི་ལེ་ཧྥུ་ཡིན་ནམ། ཁྱོད་འགྱུར་སོང་བ་འདྲ། དངོས་གནས་དཔོག་
དཀའ་བ་ཞིག་རེད། ཁྱོད་རང་དམག་ལ་ཞུགས་པ་མ་ཡིན་ནམ།”
ཁོས་བྲེལ་འཚུབ་དང་བཅས་ཏེ “མྱུར་དུ་མོར་བརྡ་གཏོང་རོགས། ཁྱོད་ཀྱིས་བརྡ་མ་
བཏང་ན་ང་ལ་དམྱལ་ཁམས་སུ་ལྷུང་བ་ལྟ་བུའི་སྡུག་བསྔལ་ཞིག་འདུག” ཅེས་བཤད།
ཁོས་སྒོ་ལོང་ཕྱེ་བ་ན་ང་རང་ནང་དུ་འཛུལ་བ་ཡིན། འོན་ཀྱང་འགྲུལ་ཁང་དུ་ཐོན་
དུས(ལིན་ཏོན་བཟའ་ཟླ་གཉིས་ནང་དུ་ཡོད)གོམ་པ་སྤོ་མཚམས་ཆད་སོང་། 
ངས་པྲ་སྒྲོན་སྦར་དགོས་མིན་གྱི་སྙན་ཞུ་འབུལ་བའི་ཐབས་བཀོད་ཅིག་དྲན་ཞོར་ཡུན་གྱིས་སྒོ་ཕྱེ་བ་ཡིན།
ཁོ་གཉིས་ནི་དཔུང་བ་མཉམ་གཤིབ་ངང་སྒེའུ་ཁུང་གི་གམ་དུ་བསྡད་ཡོད་ཅིང་།
སྒེའུ་ཁུང་ལས་བལྟས་ན་ཕྱི་རོལ་གྱི་སྡོང་པོ་དང་ནགས་ཚུལ་སྟུག་པོ་དག་མཐོང་ཐུབ། ཅི་
མོའུ་ཏོན་ནི་སྨུག་པས་ཡོངས་སུ་བཟུང་ཞིང་། (ལྷ་ཁང་ལས་ཕྱིར་སླེབས་དུས། ཁྱོད་ཀྱིས་
གཤོང་སར་བཞུར་གྱིན་པའི་ཆུ་ཕྲན་དང་རི་ལུང་ནས་ཐོན་པའི་བཞུར་ཆུ་ཆུང་ཆུང་དེ་
གཉིས་ཕན་ཚུན་འདྲེས་ཡོད་པ་མཐོང་ཐུབ) རླུང་ཁའི་རི་ཁྱིམ་ནི་དར་དཀར་ལྟ་བུའི་སྨུག་
པའི་ཡང་སྟེང་དུ་ཀྲོང་ངེར་འགྱིང་ཡོད། ཡིན་ཡང་གནས་འདི་ནས་ངེད་ཅག་གི་ཕ་གཞིས་
རྙིང་པ་ནི་མཐོང་ཐབས་བྲལ་ཏེ་དེ་ནི་རི་བོའི་ཕ་རོལ་ན་གནས་པའི་ཕྱིར།
ཁང་པ་འདི་དང་འདི་རུ་གནས་པའི་མི་དེ་གཉིས་དང་། ད་དུང་ཁོ་ཚོས་གཟིགས་ཀྱིན་
པའི་ཡུལ་ལྗོངས་སོགས་ནི་སྔ་ན་མེད་པའི་ལྷིང་འཇགས་ཀྱི་ཀློང་དུ་ཚུད་འདུག ངས་ནི་
སྐད་ཅིག་ཁྱེར་ཡོང་བ་དྲན་པས་དབང་མེད་དུ་ཕྱི་སྣུར་ཞིག་བྱ་དགོས་བྱུང་། པྲ་སྒྲོན་སྦར་
དགོས་མིན་ཞུས་རྗེས་འགྲོ་གྲབས་བྱས་ཀྱང་འོས་འཚམ་མིན་པ་ཤེས་པས་ཡུན་གྱིས་ཁ་ཕྱིར་
འཁོར་ཏེ་ངག་འཇམ་པོའི་སྒོ་ནས “ལྕམ་མོ་ལགས། ཅི་མོའུ་ཏོན་ནས་ཕེབས་པའི་མི་ཞིག་
གིས་ཁྱོད་དང་མཇལ་དགོས་ཞུ་བཞིན་འདུག" ཅེས་བཤད།
“ཁོ་ལ་དོན་དག་ཅི་ཡོད།” ལྕམ་མོས་དེ་ལྟར་དྲིས་བྱུང་།
“མ་དྲིས་ལགས།”
“ནེ་ལི། སྒེའུ་ཡོལ་རྒྱག་རོགས། ང་ལ་ཇ་ཞིག་དྲོངས་དང་ཡུད་ཙམ་ནས་ཐོན་ཡོང་།"
ཞེས་ལྕམ་མོས་གསུངས།
ལྕམ་ལགས་འགྲུལ་ཁང་ནས་ཕྱིར་སོང་མ་ཐག་སྐུ་ཞབས་ཨེ་དི་ཀ་ཡིས་མི་དེ་སུ་ཡིན་
པ་དྲིས་བྱུང་།
ལྕམ་ལགས་ཀྱི་བློ་ངོར་དྲན་དཀའ་བའི་མི་ཞིག་རེད། སྐུ་ཞབས་ལགས། ཁྱོད་ཀྱིས་ཧེ་ཟི་ཁི་ལེ་ཧྥུ་དྲན་ནམ། 
ཁོ་སྔོན་ཆད་ཨེན་ཧྲབ་ཀྱི་ཁྱིམ་དུ་བསྡད་མྱོང་།” ངས་དེ་ལྟར་
ལན་བཏབ “རྒེ་ཕི་སིའི་སོ་ནམ་པ་དེ་རེད་དམ། ཁཱ་སེ་རེན་ལ་སྔོན་ནས་མི་བཤད་དོན་ཅི་
ཡིན།” ཁོ་ཅུང་ཙམ་ཁྲོས་པའི་ཚུལ་གྱིས་དེ་ལྟར་གསུངས།
“སྦྱིན་བདག་ལགས། ཁྱེད་ཀྱིས་ཁོ་ལ་འདི་ལྟར་འབོད་ག་ལ་རུང་། མོས་ཐོས་ན་
དགའ་རྒྱུ་མ་རེད། ཁོ་སོང་བའི་རྗེས་སུ་མོ་ཡང་སེམས་སྡུག་གིས་མནར་འདུག ངས་
བསམས་ན་ཁོ་ད་ཐེངས་ཕྱིར་ཡོང་བས་མོ་ལ་དགའ་སྤྲོ་དཔག་ཏུ་མེད་པ་སྐྱེས་ངེས།” ཞེས་
སྦྱིན་བདག་ལ་དེ་ལྟར་ཞུས།
སྐུ་ཞབས་ལིན་ཏོན་ནི་ཁང་པའི་སྒེའུ་ཁུང་གི་འགྲམ་དུ་ཕྱིན་ཞིང་དེ་ནས་མར་བལྟས་
ན་ལྷས་ར་མཐོང་ཐུབ། ཁོས་སྒེའུ་ཁུང་ཕྱེ་སོང་། ངས་བསམས་ན་ཁོ་གཉིས་ནི་སྒེའུ་ཁུང་
འོག་ཏུ་ཡོད་པ་འདྲ། རྒྱུ་མཚན་སྐུ་ཞབས་ཀྱིས “སྙིང་ཉེ་ལགས། དེ་གར་ལངས་བསྡད་ནས་
ཅི་བྱ།འབྲེལ་བ་ཟབ་པའི་མི་ཞིག་ཡིན་ན་ནང་དུ་ཁྲིད་ཡོང་རོགས།” ཞེས་བཤད་བྱུང་།
དེ་མུར་ཁྲོག་སྒྲ་དང་བཅས་ཏེ་ཁཱ་སེ་རེན་བརྒྱུགས་འོང་ཞིང་སྨྱོ་ཆུ་འཐུང་བ་ལྟ་བུའི་
དགའ་སྤྲོས་མྱོས་འདུག མོའི་གདོང་གི་རྣམ་འགྱུར་ལ་བལྟས་ན། བློ་ངོར་མི་ཤོང་བའི་གོད་
ཆག་གློ་བུར་ཞིག་མགོ་ཐོག་ཏུ་བབས་པ་ལོས་ཡིན་འདོད་ཡོང་།
མོས་དབུགས་ཧལ་ཧལ་གྱིས “ཨེ་དི་ཀ ཨེ་དི་ཀ” ཞེས་འབོད་བཞིན་ཁྱོ་གར་
ཅེས་འཐམས། “སྙིང་ཉེ་ལགས། ཧེ་ཟི་ཁི་ལེ་ཧྥུ་ཕྱིར་སླེབས་འདུག ཁོ་ཕྱིར་སླེབས་འདུག”
བཤད་ཞོར་དུ་ཁྱོ་ག་དམ་པོར་བསྡམས་པ་ནི་དགྲ་བོའི་མིད་པ་བསྒགས་པ་དང་མཚུངས།
“ཆོག་ཐལ། ཆོག་ཐལ།” ཁྱོ་གས་ཞེ་སྡང་འདྲེས་པའི་ཚིག་རྩུབ་ཅིག་ཤོར་སོང་།
“དོན་དག་འདི་ཙམ་གྱི་སླད་དུ་ང་རང་འཆི་ལམ་དུ་བརྫངས་ན་འདོད་དམ། ཁོ་ནི་རིན་
ཐང་བྲལ་བའི་ནོར་བུ་ཇི་འདྲ་ཞིག་ཡིན་རུང་ཁྱོད་རང་འདི་ལྟར་སྨྱོ་དགོས་དོན་མི་འདུག”
ཅེས་བཤད།
མོས་འགོག་ཐབས་བྲལ་བའི་དགའ་སྤྲོ་དེ་བཙན་གྱིས་སྦས་ཏེ་ངག་འཇམ་པོས “ངས་
ཁྱོད་རང་ཁོ་ལ་མི་དགའ་བ་ཤེས་མོད། ཡིན་ཡང་ངའི་ཁ་ངོར་བལྟས་ཏེ་ཁྱོད་གཉིས་ད་ལྟ་
གྲོགས་པོར་འགྱུར་དགོས། ངས་ཁོ་ཡར་བོས་ཡོང་ན་ཆོག་གམ” ཞེས་ལན་བཏབ།
ཁྱོ་ག་ནི་ཧ་ཅང་ཡ་མཚར་བའི་སྒོ་ནས “ཁྱོད་ཀྱིས་ཁོ་འགྲུལ་ཁང་དུ་ཁྲིད་ཡོང་རྒྱུ་
ཡིན་ནམ།” ཞེས་དྲིས། “གནས་འདི་མིན་ན་གང་དུ་ཁྲིད་དགོས།”ཐབ་ཚང་ནི་
ཁོ་སྣེ་ལེན་བྱེད་སའི་གནས་མཆོག་ཅིག་ཡིན།” ཁོས་ཆུང་མའི་ཚིག་
སྣེ་བཅད་དེ་བཤད་པའི་ཚུལ་ལ་བལྟས་ན་ཁོང་ཁྲོ་ལངས་ཀྱིན་པ་ཤེས་ཐུབ།
ལིན་ཏོན་ལྕམ་མོ་ཡིས་ཁོའི་གདོང་ལ་ཅེར་ནས་ངུ་མ་དགོད་ཀྱི་སྙིང་རྗེ་བའི་རྣམ་
འགྱུར་ཞིག་བསྟན་བྱུང་།
མོས་ཅུང་ཙམ་འགོར་རྗེས། “ཐབ་ཚང་དུ་བསྡད་ན་འོས་འཚམ་མིན། ཨེ་ལུན། འདི་
རུ་ཅོག་ཙེ་གཉིས་བཞག་ན་ཆོག་གམ། ཅོག་ཙེ་གཅིག་ནི་ཁྱོད་ཀྱི་སྦྱིན་བདག་དང་སྲས་མོ་
ཨེ་ས་བྷེ་ལ་གཉིས་བཞུགས་ས་གནང་ཆོག ཁོ་གཉིས་ནི་གྲལ་རིམ་མཐོན་པོ་ཡིན། ཅོག་ཙེ་
ཅིག་ཤོས་ནི་གྲལ་རིམ་དམའ་བའི་ང་དང་ཧེ་ཟི་ཁི་ལེ་ཧྥུ་གཉིས་སྡོད་ས་བྱེད་ཆོག སྙིང་ཉེ་
ལགས།དེ་ལྟར་བྱས་ན་ཁྱོད་རང་ཡིད་ཚིམ་མམ། ཡང་ན་ངས་ངེས་པར་དུ་ས་གནས་གཞན་
ཞིག་འཚོལ་དགོས་སམ། གལ་ཏེ་དེ་འདྲ་ཡིན་ན་ཁྱོད་ཀྱིས་བཀའ་གསུང་གནང་རོགས། ཁོ་
འདི་ལྟར་བསྐྱུར་ན་དགའ་མི་སྲིད་པས་ང་སོང་ནས་མགྲོན་པོར་སྣེ་ལེན་བྱ་དགོས།” ཞེས་
བཤད་རྗེས་འགྲོ་གྲབས་བྱས་པ་ན་ཨེ་དི་ཀས་མོའི་ལག་པས་བཟུང་ཞིང་། “ཁྱོད་སོང་ནས་
ཁོ་ཡར་བོས་ཤོག” ཅེས་ང་ལ་བཀའ་བབས་བྱུང་།
“ཁཱ་སེ་རེན། ཁྱོད་རང་ཇི་ལྟར་སྐྱིད་ན་དེ་ལྟར་བསྒྲུབ་ཆོག ཡིན་ཡང་མི་གཞན
གྱིས་འཕྱ་སྨོད་བྱེད་པའི་རྒྱུ་མ་གསོག ཁྱིམ་ཚང་འདིའི་ཕོ་མོ་རྒན་གཞོན་ཚང་མས་ཁྱོད་
ཀྱིས་བྲོས་བྱོལ་བྱས་པའི་གཞིས་གཡོག་ཅིག་སྤུན་ཟླའི་ཚུལ་གྱིས་དགའ་བསུ་བྱེད་པ་མཐོང་
དགོས་དོན་མེད།” ཅེས་བཤད། ང་རང་ཐོག་ཁང་ལས་བབས་པ་ན་ཧེ་ཟི་ཁི་ལེ་ཧྥུ་སྒོ་
ཁྱམས་སུ་ལངས་འདུག་པ་མཐོང་ཞིང་། ཁོས་ནི་ནང་དུ་གདན་འདྲེན་བྱེད་རྒྱུ་ཡིན་པ་ཤེས་
པས་ཅི་ཡང་མི་སྨྲ་བར་ངའི་རྗེས་འབྲངས་ཏེ་ཡོང་། ངས་ཁོ་སྦྱིན་བདག་བཟའ་ཟླ་གཉིས་
ཀྱི་མདུན་དུ་ཁྲིད་ཡོང་བ་ཡིན། སྦྱིན་བདག་བཟའ་ཟླ་གཉིས་ཀྱི་གདོང་དམར་པོར་གྱུར་
པར་བལྟས་ན་ད་སོ་མར་རྩོད་གླེང་དྲག་པོ་ཞིག་བྱས་པ་ཤེས་ཐུབ་མོད། མགྲོན་པོ་སླེབས་པ་
མཐོང་བས་ལྕམ་མོའི་གདོང་ལ་འཛུམ་གྱིས་ཁེངས་ཏེ་མདུན་དུ་བརྒྱུགས་ནས་ཁོའི་ལག་
པར་འཇུས་ཤིང་། སྐུ་ཞབས་ལིན་ཏོན་གྱི་མདུན་དུ་ཁྲིད་ཡོང་སྟེ་འཐད་མིན་ཅི་ཡང་མི་འདྲི་
བར་ཕན་ཚུན་གྱི་ལག་པ་འཇུ་རུ་བཅུག
སྐབས་དེར། ཚ་ཐབ་དང་པྲ་སྒྲོན་གྱི་འོད་ལ་བརྟེན་ནས་ཧེ་ཟི་ཁི་ལེ་ཧྥུའི་གཟུགས་
བྱད་གསལ་བོར་མཐོང་བས་ང་རང་ཡ་མཚར་སོང་། ཁོ་ནི་ད་ལྟ་གཟུགས་གཞི་རིང་ཞིང་
ལུས་སྟོབས་རྒྱས་པའི་སྐྱེས་པ་དར་མ་ཞིག་ཏུ་ཆགས་འདུག ངེད་ཀྱི་སྦྱིན་བདག་ནི་ཁོའི་
འགྲམ་དུ་འགྲེང་ཚེ་ད་དུང་གཞོན་ནུ་ཞིག་ཡིན་པའི་སྣང་བ་སྟེར། ཁོ་དྲང་མོར་ལངས་པའི
ཚུགས་ཀ་ལས་དམག་མི་བྱས་མྱོང་བ་ཤེས་ཐུབ། ཁོའི་གདོང་གི་རྣམ་འགྱུར་དང་གྲུང་ཤ་དོད་
པའི་ཉམས་འགྱུར་ཡང་ངེད་ཀྱི་སྦྱིན་བདག་ལས་ཧ་ཅང་བབ་ཆགས་སུ་སྣང་ལ་སྔོན་གྱི་
ཁྱད་གཤིས་གྱོང་བོ་དེ་ད་ལྟ་རྩ་བ་ནས་རྙེད་རྒྱུ་མི་འདུག སྨིན་མ་སྟུག་པོ་དང་མེ་ལྕེ་ནག་པོ་
དྲག་ཏུ་མཆེད་འདྲའི་མིག་ཟུང་ལས་སྔོན་གྱི་གཏུམ་སྤྱོད་དེ་ཅུང་ཟད་མངོན་ཡོད་ན་ཡང་ད་
ནི་གཞི་ནས་མར་ནོན་ཐུབ་ཙམ་བྱུང་འདུག་ལ། སྤྱོད་པ་རྩིང་པོ་ལས་ཡོངས་སུ་ཐར་བའི་ཁོ་
ནི་ད་ལྟ་གཟི་བརྗིད་ཀྱིས་ཁེངས་ནས་ཡོད།
གནས་ཚུལ་དེ་མཐོང་བས་སྦྱིན་བདག་ལ་ཡང་ང་དང་འདྲ་བའམ་ཐ་ན་ང་ལས་ཀྱང་
འགོངས་པའི་མཚར་སྣང་ཞིག་སྐྱེས་ཀྱིན་འདུག བར་སྐབས་ཤིག་ལ་ཁོས་རྒྱུན་དུ་སོ་ནམ་
པ་ཞེས་འབོད་པའི་མདུན་གྱི་སྐྱེས་པ་འདི་ལ་ཇི་ལྟར་འཚམ་འདྲི་ཞུ་དགོས་པའང་མ་ཤེས་པར་ལུས་སོང་།
ཧེ་ཟི་ཁི་ལེ་ཧྥུ་ཡིས་ལག་པ་གློད་དེ་ཁོས་ཁ་གྲག་པར་སྒུག་ནས་འདུག
“སྐུ་ཞབས་ལགས། བཞུགས་རོགས་གནོངས།” ཁོས་གཞི་ནས་ཁ་གྲག་བྱུང་།
“བདག་གི་ལྕམ་མོས་སྔོན་གྱི་དོན་དེ་དག་ཡིད་ལ་བཅངས་ནས་ངེས་པར་དུ་སྤྲོ་སེམས་
འཁོལ་བའི་ངང་ནས་ཁྱོད་ལ་བསུ་མ་བྱེད་དགོས་ཞེས་བཤད་མྱོང་། མོ་ལ་སྤྲོ་བ་འཕེལ་དུ་
འཇུག་ཐུབ་པ་ཡིན་ན་དོན་ཅི་ཞིག་ཡིན་རུང་ངས་བསྒྲུབ་ངེས་ཡིན།"
“ང་ཡང་དེ་དང་འདྲ་སྟེ། ངས་ནུས་ཤུགས་ཕྲན་ཙམ་འབུལ་ཐུབ་པ་ཡིན་ན། ང་རང་
འདི་རུ་དུས་ཚོད་མང་ཙམ་བསྡད་ཀྱང་ཆོག” ཧེ་ཟི་ཁི་ལེ་ཧྥུས་ཀྱང་དེ་ལྟར་བཤད།
ཁོ་ནི་ཁཱ་སེ་རེན་གྱི་ཁ་གཏད་དུ་ཡོད་པའི་འདུག་སྟེགས་སུ་བསྡད་ཅིང་། ཁཱ་སེ་རེན་
གྱིས་ཅི་ཞིག་བློས་མི་ཐོངས་པ་ལྟར་ཁོ་ལ་ཅེར་ནས་འདུག ཁོས་ནི་མཚམས་ལན་རེར་
མ་གཏོགས་མོར་མི་ལྟ་ཡང་། ལྟ་ཐེངས་རེར་ཁོ་གཉིས་ཀྱི་མིག་ཟུང་ལས་གླེང་མི་ཚར་བའི་
བརྗོད་གཞི་མང་པོ་ཞིག་མངོན་གྱིན་པ་ཤེས་ཐུབ། ཁོ་གཉིས་ནི་དགའ་སྤྲོས་ཡོངས་སུ་མྱོས་
ཏེ་འཛེམ་བྱ་ཅི་ཡང་མེད་པར་སྣང་། སྐུ་ཞབས་ཨེ་དི་ཀ་ནི་དེ་ལས་ལྡོག་སྟེ་གདོང་མདོག་སྐྱ་
བོར་གྱུར་འདུག་པས་ཞེ་སྡང་ཚད་མེད་ཅིག་ལངས་ཀྱིན་པ་ཤེས་ཐུབ། ཁོའི་ལྕམ་མོ་ནི་ས་
གདན་སྟེང་ནས་ཚུར་འོངས་ཏེ་དགའ་སྤྲོའི་ངང་ཧེ་ཟི་ཁི་ལེ་ཧྥུའི་ལག་པར་འཇུས་པས་ཁོ་
ལ་སྔར་མེད་པའི་ཁོང་ཁྲོ་ཞིག་བསླངས་ཟིན་པ་འདྲ།
“སང་ཉིན་སླེབས་དུས་ངས་ཡོད་ཚད་རྨི་ལམ་ཐེངས་ཤིག་ཏུ་བསྒོམ་ངེས།” ཞེས་
མོས་གློ་བུར་དུ་འུར་བརྒྱབ་ཅིང་། “ངས་ཁྱོད་རང་ཡང་བསྐྱར་མཐོང་བ་དང་ཡང་བསྐྱར་
ཁྱོད་དང་གླེང་མོལ་བྱེད་ཐུབ་པ་ནི་དངོས་གནས་ཡིད་ཆེས་དཀའ་བ་ཞིག་རེད། སྙིང་རྗེ་
མེད་པའི་ཧེ་ཟི་ཁི་ལེ་ཧྥུ། ཁྱོད་ལ་འདི་འདྲིའི་བསུ་མ་ཞིག་བྱེད་དགོས་དོན་མེད་དེ། ལོ་ངོ་
གསུམ་གྱི་རིང་ལ་བརྡ་དང་འཕྲིན་སོགས་ཅི་ཡང་མེད་པར་མ་ཟད། ང་རང་ཅུང་ཙམ་ཡང་
དྲན་གྱིན་མི་འདུག” ཅེས་མུ་མཐུད་དུ་བཤད།“ཁྱོད་ཀྱིས་ང་ཡིད་ལ་ཤར་བ་དང་བསྡུར་ན་
ཅུང་ཟད་བཟང་ཡང་སྲིད།” ཁོས་ཤབ་
ཤུབ་ཏུ་སྨྲས་ཤིང་། “ཁཱ་སེ། ངས་ཁྱོད་རང་གནས་ཡུལ་འགྲིམས་པ་ཐོས་ཡོད། ངས་ད་སོ་མ་
ལྷས་རའི་ནང་སྒུག་སྡོད་དུས་འཆར་གཞི་འདི་འདྲ་ཞིག་བཟོས་པ་སྟེ། ཐོག་མར་ཁྱོད་དང་
ངོ་ཐུག་ཙམ་བྱེད་འདོད་པ་དེ་ཡིན། ད་ལྟ་ཁྱོད་ཀྱིས་མིག་གཉིས་ཆེ་རུ་བགྲད་དེ་ང་ལ་ལྟ་
བར་བརྟགས་ན་དེའི་ནང་ཚུལ་འཆོས་ཀྱི་དགའ་སྤྲོ་ཞིག་ཀྱང་འདྲེས་ཡོད་སྲིད། དེའི་རྗེས་
ནས་སྐུ་ཞབས་ཧིན་དི་ལེ་བཙལ་ཏེ་སྔར་གྱི་ཞེ་འཁོན་རྩོད་རྒྱུ་ཡིན་པ་དང་ཁྲིམས་ལུགས་ཀྱི་
ཞགས་པས་མ་ཟིན་གོང་། ངས་སྔར་ནས་རང་སྲོག་བཅད་དེ་ཐམས་ཅད་མཇུག་རྫོགས་པར་
བྱེད་འདོད་ཡོད། ཁྱོད་ཀྱི་བསུ་མ་བྱེད་སྟངས་འདིས་ངའི་དྲན་ཚུལ་དེ་བཅོམ་ཟིན་ན་ཡང
ཕྱི་མར་འཕྲད་དུས་རྣམ་འགྱུར་གཞན་ཞིག་ཏུ་མི་འགྱུར་རོགས། ཁྱོད་ཀྱིས་ད་ནས་བཟུང་
ང་རང་ཕྱིར་ཕུད་མི་སྲིད། ཁྱོད་ཀྱིས་དོན་དངོས་སུ་ངའི་དོན་དུ་མིག་ཆུ་འབྱིན་གྱིན་ཡོད་
དམ། འདི་ལའང་གནས་ལུགས་མེད་པ་མ་ཡིན་ཏེ། ངས་ཁྱོད་ཀྱི་སྐད་ངག་ལ་མཇུག་མཐར་
ཐེངས་ཤིག་ཉན་པ་དེ་ནས་བཟུང་། ད་བར་དུ་མི་ཚོགས་ཀྱི་རྒྱ་མཚོའི་ཀློང་ནས་འཕག་
འཚག་ཡང་ཡང་བརྒྱབ་པ་ཡིན། །ཁྱོད་ཀྱིས་ང་ལ་ངེས་པར་དུ་གུ་ཡངས་གནང་དགོས་ཏེ།
ངས་སྡུག་རུས་དང་བརྩོན་པ་བསྐྱེད་པ་ཐམས་ཅད་ཁྱོད་ཀྱི་ཆེད་དུ་ཡིན།”
“ཁཱ་སེ་རེན། སྡོད་གནས་སུ་ཕེབས་དང་། ཇ་འཁྱགས་ལ་ཉེ།” ལིན་ཏོན་གྱིས་ཁོ་
གཉིས་ཀའི་ཚིག་སྣེ་འཕྲོག་ཅིང་རྒྱུན་ལྡན་གྱི་ཞི་ཞིང་ལྷོད་པའི་ངག་གིས “སྐུ་ཞབས་ཧེ་ཟི
ཁི་ལེ་ཧྥུ་དོ་དགོང་གང་དུ་གནས་མལ་བཅའ་བསམ་རུང་ལམ་ཐག་རིང་པོ་བགྲོད་དགོས་པ་
རེད། ཡང་གཅིག་བཤད་ན་ང་ཡང་ཅུང་ཟད་ཁ་སྐོམ་གྱིན་འདུག” ཅེས་བཤད།
མོ་ནི་ཇ་སྒྲོམ་མདུན་གྱི་འདུག་སྟེགས་སུ་བསྡད་ཅིང་། སྲས་མོ་ཨེ་ས་བྷེ་ལ་ཡང་བརྡ་
བཏང་བ་ཐོས་པས་དེ་མུར་སླེབས་བྱུང་། ངས་ཁོ་ཚོར་འདུག་སྟེགས་ཁྱེར་ཡོང་རྗེས་མྱུར་
མོར་ཁང་པ་ལས་ཕྱིར་བུད་པ་ཡིན། སྐར་མ་བཅུ་ཙམ་ཡང་མ་འགོར་བར་ཇ་ཐུན་འདི་མཇུག་རྫོགས་སོང་། 
ཁཱ་སེ་རེན་གྱི་ཇ་ཕོར་དུ་ཇ་གཏན་ནས་སྦངས་མེད་ལ་མོ་ལ་ཟ་འཐུང་
གི་ཡི་ག་ཅུང་ཙམ་ཡང་མི་འདུག ཨེ་དི་ཀས་ཁོའི་ཇ་སྟེགས་ནང་དུ་ཇ་མང་པོ་བྱོ་འདུག་
པས་ཁམ་གང་ཡང་མ་འཐུང་བ་འདྲ།
ས་སྲོད་དེར་ཐག་རིང་ནས་ཡོང་བའི་མགྲོན་པོ་དེ་དུས་ཚོད་གཅིག་ཙམ་ལའང་མ་བསྡད་
པར་ཕྱིར་འགྲོ་དགོས་བྱུང་། ངས་ཁོ་ལ་ཅི་མོའུ་ཏོན་ལ་འགྲོ་རྒྱུ་ཡིན་ནམ་ཞེས་དྲིས་པ་ཡིན།
“མིན། རླུང་ཁའི་རི་ཁྱིམ་ལ་འགྲོ་རྒྱུ་ཡིན། ཞོགས་པར་ང་རང་སྐུ་ཞབས་ཨེན་ཧྲབ་
ལགས་ལ་འཚམ་འདྲི་ཞུ་རུ་འགྲོ་དུས་ཁོང་གིས་གནས་དེར་ཤོག་གསུངས།” ཞེས་ལན་
བཏབ་བྱུང་།
ཁོ་ཕྱིན་པའི་རྗེས་སུ། སྐུ་ཞབས་ཨེན་ཧྲབ་ལགས་ལ་འཚམ་འདྲི་ཞུས་པ་དང་སྐུ་ཞབས་
ལགས་ཀྱིས་གནས་དེར་ཤོག་གསུངས་ཞེས་པའི་སྐད་ཆ་དེ་གཉིས་ངའི་རྣ་ལམ་དུ་ཡང་ཡང་
གྲག་བྱུང་། ཁོ་ད་ལྟ་གཡོ་སྒྱུ་ཅན་ཞིག་ཏུ་གྱུར་པ་ཡིན་ནམ། རི་ཁྱིམ་འདིར་ཡོང་བ་ནི་ལྐོག་
ཏུ་རྙོག་དྲ་བཟོ་འདོད་པ་ཡིན་ནམ། ཞེས་ཚོད་དཔག་ཡང་ཡང་བྱས་ཤིང་ཁོ་གཏན་ནས་ཕྱིར་
ཡོང་མེད་ན་ཅི་མ་རུང་ཞེས་སྨོན་ལམ་བརྒྱབ་པ་ཡིན།
ནམ་གུང་དཀྱིལ་དུ། ལིན་ཏོན་ལྕམ་མོ་ཁ་རོག་གེར་ངའི་ཁང་པའི་ནང་འཛུལ་འོང་སྟེ་
མལ་ཁྲིའི་འགྲམ་དུ་ཙོག་ཅིང་། ངའི་སྐྲ་ནས་འཐེན་ཙམ་བྱས་པས་ང་རང་གཉིད་ལས་དཀྲོགས།
མོ་ནི་ཧ་ཅང་ནོངས་འགྱོད་ཀྱི་ཚུལ་གྱིས “ངའི་སེམས་ལྷིང་འཇགས་སུ་གནས་ཐབས་
མི་འདུག སྐབས་འདིར་ཟུངས་ཁྲག་ལྷོག་ལྷོག་ཏུ་འཕྱུར་བའི་མི་གསོན་པོ་ཞིག་གིས་ང་ལ་
འདུག་གྲོགས་བྱས་ཚེ་ཤིན་ཏུ་དགའ་ངེས་ཡིན། ཨེ་དི་ཀ་དགའ་བོ་མེད་པའི་དོན་ལ་ང་རང་
སྤྲོ་བ་ཆེན་པོ་ལྡན་པས་ཁོའི་སེམས་ཁམས་སྐྱིད་པོ་མི་འདུག ཁོས་ཁྲོ་གཏམ་འགའ་ལས་
གཞན་ཅི་ཡང་མི་བཤད། ཁོའི་ལུས་པོ་མི་བདེ་བས་གཉིད་ཁུག་ནའང་ངས་ད་དུང་ཁོ་དང་
ཁ་བརྡ་གློད་པས། ཁོས་ང་ནི་སྒེར་སེམས་ཆེ་ལ་སྙིང་རྗེ་མེད་པ་ཞིག་རེད་ཟེར། ཁོ་ནི་རྒྱུན་དུ་
སུན་སྣང་སྐྱེས་པའི་དོན་དག་ལ་འཕྲད་དུས་ན་རྫུ་བྱེད་པར་དགའ།”
“ངས་ཧེ་ཟི་ཁི་ལེ་ཧྥུ་ཡི་ཚབ་ཏུ་ཚིག་སྙན་མོ་བཤད་ནའང་། ཁོ་ནི་མ་རངས་པའམ་
མགོ་ན་བ་གང་ཡིན་མ་ཤེས་པར་མིག་ཆུ་འཐོར་སོང་། དེ་ལྟར་ང་ནི་མལ་ལས་ལངས་ཤིང་
ཁོ་བསྐྱུར་ཏེ་ཕྱི་རུ་ཡོང་བ་ཡིན།” ཞེས་བཤད།
“ཁྱོད་ཀྱིས་ཁོའི་མདུན་དུ་ཧེ་ཟི་ཁི་ལེ་ཧྥུར་བསྟོད་པ་བྱས་ན་དགོས་པ་ག་རེ་འདུག་
གམ། ཁོ་གཉིས་ནི་ཆུང་དུས་ནས་དགྲ་ཟླ་ཡིན་པས། ཧེ་ཟི་ཁི་ལེ་ཧྥུས་ཁྱོད་ཀྱིས་ཨེ་དི་ཀ་ལ་
བསྟོད་པ་བྱེད་ཀྱིན་པ་ཐོས་ན་ཡང་དགའ་མི་སྲིད། འདི་ནི་ཆེས་སྤྱིར་བཏང་གི་མི་གཤིས་
ཤིག་རེད། ཁྱོད་ཀྱིས་ཁོ་གཉིས་ཀས་མངོན་སུམ་འཛེམ་མེད་དུ་འཁོན་འཛིང་བྱེད་པ་མཐོང་
མི་འདོད་ན་ད་ནས་བཟུང་སྐུ་ཞབས་ལིན་ཏོན་གྱི་གམ་ནས་ཁོ་མི་གླེང་རོགས།” ངས་དེ་
ལྟར་ལན་བཏབ་པ་ཡིན། “ཡིན་ཡང་དེ་ནི་སྐྱོན་ཆེ་ཤོས་ཤིག་ཏུ་འགྱུར་བ་མ་ཡིན་ནམ།
ངས་ནི་དེ་ལ་འཚིག་པ་ཅུང་ཙམ་ཡང་ཟ་མི་སྲིད། ཨེ་ས་བྷེ་ལའི་ནེམ་ལྕུག་ལྡན་པའི་སྐྲ་ལོ་
སེར་པོ་དང་ཁ་བ་ལས་དཀར་བའི་ངོ་གདོང་ནི་དེ་འདྲའི་ཡིད་དུ་འོང་བས་བཟའ་མི་གང་
བོས་མོ་ལ་མིག་ལྟར་གཅེས། ངས་དེ་ཙམ་ལ་སྣང་དོགས་ཅི་ཡང་མི་བྱ། དེ་ལས་ལྡོག་སྟེ་ནེ་
ལི་ལགས། ངེད་གཉིས་ཀྱིས་ཚིག་རྩོད་བྱེད་ཐེངས་རེ་རེར་ཁྱོད་ཀྱིས་ཨེ་ས་བྷེ་ལར་ཕྱོགས་
ནས་གཅམ་གསག་བྱེད་ཅིང་། སྐབས་དེར་ང་ནི་ཨ་མ་ཞིག་གི་ཚུལ་གྱིས་མགོ་སྒུར་ཞིང་
མོ་ལ་གཅེས་ལོ་ཞེས་བོས་ཏེ་དགའ་རུ་འཇུག་དགོས། མོའི་མིང་པོས་ཀྱང་ངེད་གཉིས་བར་
ལ་དེ་ལྟར་འདང་རྩིས་ཟབ་པ་མཐོང་ན་ལྷག་ཏུ་དགའ་འོས་པ་རེད། ཁོ་ཚོར་སྤྲོ་བ་ལྡན་
ན་ངའང་རང་ཤུགས་ཀྱིས་སྐྱིད་ཡོང་། ཡིན་ཡང་མིང་སྲིང་འདི་གཉིས་ནི་ལང་ཤོར་དུ་
ཤོར་དྲགས་པས་འཇིག་རྟེན་ཐམས་ཅད་ཁོ་གཉིས་ཀྱི་འདོད་མོས་དང་མཐུན་དགོས་པར་
འདུག ངས་ནི་ནམ་རྒྱུན་ཁོ་ཚོའི་ཁམས་དང་བསྟུན་ན་ཡང་། མཚམས་ལན་རེར་ངས་ཁོ་
ཚོར་ཆད་གཅོད་ནན་མོ་ཞིག་བྱས་ཏེ་བཅོས་བསྒྱུར་གཏོང་དགོས་འདོད།” ཅེས་ཟེར།
“ལིན་ཏོན་ལྕམ་མོ་ལགས། ཁྱོད་རང་ནོར་བ་རེད། ཁོ་ཚོས་ཁྱོད་ཀྱི་ཁམས་དང་
བསྟུན་བཞིན་ཡོད། དེ་མིན་ན་ཁྱིམ་ཚང་འདིའི་འཚོ་བ་ཇི་འདྲ་ཞིག་ཡིན་པ་དཔོག་དཀའ་
འདུག ཡིན་ཡང་ནམ་ཞིག་ཕྱོགས་གཉིས་ཀས་ཨུ་ཚུགས་ཤ་སྟག་བྱས་པ་ཡིན་ན། ཁྱོད་
ཚོས་སྔར་མ་བྱུང་བའི་འཁོན་འཛིང་ཐེངས་ཤིག་བྱ་དགོས་ངེས་རེད། ཁྱོད་ཀྱིས་གཉོམ་ཆུང་
དུ་སེམས་པའི་མི་དེ་ལ་ཡང་ཁྱོད་དང་མཚུངས་པའི་ཨུ་ཚུགས་ཤིག་ཡོད་ཀྱང་སྲིད།” ངས་
དེ་ལྟར་ལན་བཏབ།
མོས་ནི་འཛུམ་དམུལ་དམུལ་གྱིས “ནེ་ལི། སྐབས་དེར་ཐམས་ཅད་ཀྱིས་སྲོག་ཕར་
བསྔོ་བྱེད་དགོས་པ་རེད་དམ། དེ་འདྲ་ཞིག་གཏན་ནས་མ་ཡིན་ཏེ། ལིན་ཏོན་དང་ངེད་
གཉིས་ཀྱི་བརྩེ་བར་ང་ལ་ཡིད་ཆེས་བརྟན་པོ་ཡོད། གལ་སྲིད་ནམ་ཞིག་གི་ཚེ་ངས་ཁོ་
བསད་པ་ཡིན་ན་ཡང་ཁོས་འཁོན་ལན་སློག་མི་སྲིད་པ་ཁོ་ཐག་ཡིན” ཞེས་བཤད།
ངས་ནི་མོར་བརྩེ་དུང་དེའི་སླད་དུ་ཁོ་ལ་བརྩི་འཇོག་བྱ་དགོས་པའི་ཁ་ཏ་བྱས་པ་ཡིན།
“ངས་ཁོ་ལ་བརྩི་འཇོག་མ་བྱས་པ་ག་ལ་ཡིན། ཁོས་ཀྱང་བྱ་སྤུ་ལས་ཡང་བའི་དོན་
ཕྲན་ཙམ་གྱི་སླད་དུ་མིག་ཆུ་འདོན་དགོས་དོན་མེད།དེ་ནི་བྱིས་པ་བསམ་མེད་ཅིག་གི་བྱེད་
སྣངས་རེད། དེང་སྐབས་ཀྱི་ཧེ་ཟི་ཁི་ལེ་ཧྥ་ནི་སུས་ཀྱང་བརྩི་མཐོང་བྱེད་པ་སྟེ། གྲོང་གསེབ་
ཀྱི་མི་དྲག་ཅིག་གིས་ཀྱང་ཁོ་དང་གྲོགས་པོ་བསྒྲིགས་པ་གཟི་བརྗིད་དུ་རློམ་ངེས་རེད། ཁོ་
ནི་དེ་ལས་ལྡོག་སྟེ་མིག་ཆུ་ཤམ་ཤམ་དུ་བཞུར། ཁོས་འདི་ལྟར་བྱེད་ག་ལ་རུང་། ཁོ་ནི་ང་དང་
ཡིད་སེམས་མཐུན་པས་ངའི་ཕྱོགས་སུ་འགྲེང་སྟེ་ཚིག་སྙན་རེ་སྨྲ་ཞོར་སྤྲོ་སྐྱིད་ཀྱིས་ཁེངས་
ན་འགྲིག ཁོས་ངེས་པར་དུ་ཧེ་ཟི་ཁི་ལེ་ཧྥུ་ལ་བརྩི་མཐོང་བྱ་དགོས། ཁྱོད་ཀྱིས་སོམས་དང་།
ཧེ་ཟི་ཁི་ལེ་ཧྥུ་ཡིས་རྒྱུ་རྐྱེན་མང་པོར་ཁ་གཡར་ནས་ཁོ་ལ་ཕོག་ཐུག་བཟོ་ཆོག་མོད ཁོས་ཧ་
ཅང་དཀྱེལ་ཡངས་པའི་རྣམ་འགྱུར་ཞིག་གིས་ཡོད་ཚད་ལ་གུ་ཡངས་གནང་གིན་འདུག”
“ཁོ་རླུང་ཁའི་རི་ཁྱིམ་ལ་འགྲོ་རྒྱུ་ཡིན་ཟེར། ཁྱོད་ཀྱིས་ལྟོས་དང་། ཁོ་ནི་རྩ་བ་ནས་འགྱུར་ཏེ་
གཞི་ནས་ཚུལ་མཐུན་གྱི་ཡེ་ཤུའི་ཆོད་དད་པ་ཞིག་ཏུ་གྱུར་འདུག ཁོས་གཡས་
གཡོན་གྱི་དགྲ་བོ་ཀུན་ལ་བྱམས་བརྩེས་ཁེངས་པའི་ཕྱག་གཡས་པ་རྐྱོང་གིན་འདུག” ཅེས་
ངས་དེ་ལྟར་ལན་བཏབ་པ་ཡིན།
“ཁོས་གསལ་བཤད་བྱས་ཟིན། ང་ཡང་ཁྱོད་བཞིན་དུ་མཚར་སྣང་གིས་ཁེངས་ཡོད།
ཁོས་བཤད་རྒྱུར་ཁོ་གནས་དེར་འགྲོ་དོན་ནི་ཁྱོད་ཀྱི་ངག་ལས་ངའི་སྐད་ཆ་རེ་གོ་ཆེད་ཡིན་
ཟེར། ཅོ་སེ་ཧྥུ་ཡིས་བརྡ་བཏང་བས་ཧིན་དི་ལེ་སྒོར་ཡོང་ནས་ཁོ་ལ་ལོ་འདི་གའི་གནས་
ཚུལ་དྲིས་ཤིང་མཐར་ཁོ་ནང་ལ་ཁྲིད་པ་རེད། ཁང་པའི་ནང་དུ་མི་འགས་ཅོག་ཙེའི་མཐའ་
བསྐོར་ནས་རྒྱན་སྐུགས་བཞིན་ཡོད་པས་ཧེ་ཟི་ཁི་ལེ་ཧྥུ་ཡང་དེའི་ནང་ཞུགས་ཤིང་། ངའི་
མིང་པོའི་ལག་ནས་སྒོར་འགའ་ཡང་ལོན་ཐུབ་སོང་ཟེར། ཁོའི་འགྲམ་དུ་སྒོར་མོ་མང་པོ་
སྤུངས་པ་མཐོང་བས་དགོང་མོ་ཡང་བསྐྱར་གདན་ཞུ་བྱས་པས་ཁོས་ཁས་བླངས་པ་རེད།
ཧིན་དི་ལེས་གྲོགས་སྒྲིག་སྐབས་མི་ལ་བརྟག་དགོས་པ་གཏན་ནས་ཤེས་ཚོད་མ་རེད། སྔོན་
ཆད་ཁོ་ལ་མནར་གཅོད་གཏོང་མཁན་ཚོར་ཁོས་གཟབ་གཟབ་བྱས་ན་འགྲིག ཡིན་ཡང་
ཧེ་ཟི་ཁི་ལེ་ཧྥུ་ནི་དེ་དག་དང་མི་མཚུངས། ཁོས་རང་ལ་གནོད་པ་བྱེད་མཁན་གྱི་མི་རྣམས་
དང་ཡང་བསྐྱར་འབྲེལ་བ་འཛིན་དོན་ནི་འཇོལ་མོ་གཞིས་ཀ་དང་ཐག་ཉེ་ས་ཞིག་ནས་
སྡོད་རྒྱུ་དེ་རེད། དེ་ལས་ཁོས་ད་དུང་སྔོན་ཆད་མཉམ་དུ་འཚོ་བ་རོལ་སའི་ཁང་ཁྱིམ་ལ་
བརྩེ་བ་བཅངས་ཡོད་པ་ཤེས་ཐུབ། གནས་དེ་རུ་བསྡད་ན་ང་རང་ཁོ་ལ་ལྟ་རུ་འགྲོ་བའི་གོ་
སྐབས་མང་བ་རེད། དེ་ལས་ལྡོག་སྟེ་ཁོས་ཅི་མོའུ་ཏོན་ནས་གནས་བཅས་པ་ཡིན་ན་དེ་
འདྲའི་སྟབས་བདེ་བོ་མེད། ཁོས་གླ་དངུལ་མང་པོ་བཏོན་ནས་རླུང་ཁའི་རི་ཁྱིམ་དུ་སྡོད་རྒྱུ་
ཡིན་ཞིང་། ངའི་མིང་པོ་ནི་རྒྱུ་ལ་དགའ་བས་ཁས་ལེན་བྱེད་ངེས་རེད། ངའི་མིང་པོས་ནི་
བསགས་ཟིན་པ་ཐམས་ཅད་བརླགས་ཚར་ན་ཡང་ཁོ་རྒྱུ་ལ་དགའ་བའི་གཤིས་ཀ་དེ་འགྱུར་
མི་སྲིད།” ཅེས་མོས་དེ་ལྟར་བཤད།“དེ་ནི་དངོས་གནས་ཕོ་གཞོན་ཚོ་འཚོག་སའི་གནས་མཆོག་ཅིག་ཡིན་འདུག
ལིན་ཏོན་ལྕམ་མོ་ལགས། ཁྱོད་ལ་ཕྱིས་སུ་བློ་ཡུལ་ལས་འགོངས་པའི་དོན་ཞིག་འབྱུང་མིན་
གྱི་སེམས་ཁྲལ་མེད་དམ།” ཞེས་ངས་དེ་ལྟར་ལན་བཏབ་པ་ཡིན།
མོས་ཕྱིར “ངའི་གྲོགས་པོ་ལ་སེམས་ཁྲལ་ཅུང་ཙམ་ཡང་བྱ་མི་དགོས་ཏེ། ཁོས་གསལ་
ཞིང་དྭངས་པའི་བློ་རིག་ལ་བརྟེན་ནས་ཉེན་ཁ་ཡོད་ཚད་ལས་གཞོལ་ཐུབ། དེ་ལས་ལྡོག་སྟེ་
ཧིན་དི་ལེ་ལ་སེམས་ཁྲལ་ཅུང་ཆེ་ན་ཡང་། ད་ལྟ་མ་གཞི་ནས་ཡ་རབས་ཀུན་སྤྱོད་ཉམས་
ཟིན་པས་ལྷག་ཏུ་ཇེ་སྡུག་ཏུ་འགྲོ་རྒྱུ་གཞན་མེད་ལ། ང་ཡང་འདི་རུ་བསྡད་ཡོད་པས་ཁོ་ལ་
གནོད་འཚེ་སྤུ་ཉག་ཙམ་ཡང་ཕོག་ཏུ་འཇུག་མི་སྲིད།” ཅེས་བཤད་བྱུང་།
“དོ་དགོང་གི་དོན་དེས་ང་དང་གནམ་སའི་བར་ལ་མཛའ་མཐུན་གྱི་གསེར་ཟམ་
ཡང་བསྐྱར་བཙུགས་བྱུང་། སྔོན་ཆད་ངས་དཀའ་སྡུག་ཚད་མེད་མྱངས་པས་སྐྱབས་མགོན་
ལ་འཁང་ར་དང་ངོ་ལོག་ཀྱང་བྱེད་འདོད་བྱུང་། ནེ་ལི། ངས་དཀའ་སྡུག་ཇི་ལྟར་མྱངས་པ་
མི་དེས་ཤེས་ཚེ་ཁོ་ནི་ངོ་གནོང་ངེས་རེད། ང་རང་སྡུག་བསྔལ་ལས་གྲོལ་བའི་ཉིན་དེར་དོན་
མེད་དུ་ཁོང་ཁྲོའི་མེ་ལྕེ་སྦར་ཏེ་ངའི་ཡིད་ཀྱི་མཛེས་ལྗོངས་བསྲེགས་ག་ལ་རུང་། ངས་ནི་ཁོ་
ལ་སེམས་བཟང་བཅངས་ཏེ་ཁེར་རྐྱང་ངང་བཟོད་བསྲན་བྱས་པ་ཡིན། གལ་ཏེ་ངས་ཉིན་
མཚན་དུས་དྲུག་གི་དཀའ་ངལ་ཡོད་ཚད་ཕྱི་རུ་བྱོ་བ་ཡིན་ན། ཁོས་ཀྱང་ང་ནང་བཞིན་
དཀའ་སྡུག་མྱངས་མི་འདོད་པ་ཤེས་སྲིད། ད་ནི་ཐམས་ཅད་འདས་ཟིན་པས་ཁོའི་བླུན་
རྨོངས་ལ་འཁང་ར་བྱེད་དགོས་དོན་མེད། ངས་ད་ནས་བཟུང་སྡུག་བསྔལ་ཡོད་ཚད་ལ་
བཟོད་བསྲན་བྱ་ཐུབ། གནམ་འོག་གི་ཆེས་ཐ་ཤལ་གྱི་མི་དེས་ང་ལ་འགྲམ་ལྕག་ཚ་པོ་ཞིག་
གཞུས་པའི་དབང་དུ་བཏང་ན། ངས་ནི་ཁ་ཕྱིར་འཁོར་ནས་ཁོ་ལ་ཡང་བསྐྱར་ཐེངས་ཤིག་
གཞུས་སུ་འཇུག་པ་མ་ཟད། ད་དུང་ངས་ཁྱོད་ལ་ཁོང་ཁྲོ་བསླངས་སོང་ཞེས་དགོངས་དག་
ཞུ་ངེས། བདེན་དཔང་ཙམ་གྱི་སླད་དུ་ང་ནི་མྱུར་མོར་ཨེ་དི་ཀའི་མདུན་དུ་སོང་སྟེ་ཁོ་དང་
འགྲིག་མཐུན་བྱ་རྒྱུ་ཡིན། གཟིམས་བདེ་ཞུ། ད་ལྟ་ང་ནི་ལྷའི་ཕོ་ཉ་ཞིག་ཏུ་གྱུར་ཡོད།”
མོ་ནི་ཡིད་ཆེས་དང་རེ་བས་ཁེངས་ཏེ་དགའ་སྤྲོའི་ངང་ཕྱིར་བུད་སོང་།
ཕྱི་ཉིན། མོས་སེམས་ཐག་བཅད་པ་ལྟར་མངོན་འགྱུར་བྱུང་ཟིན་པ་ཤེས་ཏེ། སྐུ་ཞབས་
ལིན་ཏོན་གྱི་ཞེ་སྡང་ཡོངས་སུ་ཞི་འདུག དེར་མ་ཟད་མོས་ཨེ་ས་བྷེ་ལ་ཁྲིད་དེ་རླུང་ཁའི་
རི་ཁྱིམ་དུ་འགྲོ་རྒྱུ་ཡིན་ཟེར། མོས་ནི་དེ་འདྲའི་དྲོད་ཀྱིས་ཕྱུག་པའི་བརྩེ་བས་གཅེས་སྐྱོང་
གནང་གིན་འདུག བསྟུད་མར་ཉིན་འགའ་ལ་ཁྱིམ་གཞིས་འདི་ནི་དགའ་སྤྲོས་ཁེངས་
པའི་སུམ་རྩེན་ཕོ་བྲང་དང་འདྲ་ལ། སྦྱིན་བདག་དང་གཞིས་གཡོག་ཐམས་ཅད་མོའི་འཛད་
མཐའ་མེད་པའི་བརྩེ་བའི་འོད་ཟེར་གྱི་ཀློང་དུ་བདེ་བའི་དཔལ་ལ་རོལ་གྱིན་ཡོད།
ཧེ་ཟི་ཁི་ལེ་ཧྥུ་སྟེ། རྗེས་ཕྱོགས་ངས་སྐུ་ཞབས་ཧེ་ཟི་ཁི་ལེ་ཧྥུ་ཞེས་འབོད་དགོས་པའི་
མི་དེས་ཐོག་མར་ཧ་ཅང་སེམས་ཆུང་བྱས་ཏེ་རང་དགར་འཇོལ་མོའི་གཞིས་ཀར་མི་
ཡོང་། ཁོས་ནི་སྦྱིན་བདག་གིས་ཁོ་ཁྱིམ་འདིར་འཛུལ་ཡོང་བར་བཟོད་བསྲན་ཚད་ཐིག་
ཅི་འདྲ་ཡིན་པར་ཉམས་སད་བྱེད་ཀྱིན་པ་འདྲ། ཁཱ་སེ་རེན་གྱིས་ཀྱང་ཁོ་ལ་སྣེ་ལེན་བྱེད་
དུས་སེམས་ཀྱི་དགའ་བ་ཐམས་ཅད་ཕྱི་རུ་མངོན་མི་རུང་བ་ཤེས་འདུག ཁོས་ནི་དེ་ལྟར་ག་
ལེར་ཁྱིམ་འདིར་མགྲོན་དུ་ཕེབས་ཆོག་པའི་ཐོབ་ཐང་ལོན་སོང་བ་རེད།
ཁོ་ཆུང་དུས་ནས་ཁ་གྲག་རྒྱུར་མི་དགའ་བའི་གཤིས་ཀ་དེ་ལ་ད་དུང་ཡང་འགྱུར་བ་
ཅུང་ཟད་ཀྱང་མི་འདུག་པས། དགོད་པ་དང་ངུ་བ་སོགས་ཀྱི་རྣམ་འགྱུར་མཐོང་བའི་དུས་ནི་
ཧ་ཅང་ཉག་ཕྲ་བ་ཡིན། སྦྱིན་བདག་གི་སེམས་རེ་ཞིག་བདེ་ལ་བབས་པར་གྱུར་ཡང་དོན་གྱི་
འགྱུར་བ་དང་བསྟུན་ནས་ཁོ་ལ་ཡང་བསྐྱར་སེམས་ཁྲལ་སློང་བྱེད་ཀྱི་དོན་དག་གཞན་ཞིག་
བྱུང་།སུས་ཀྱང་དཔོག་པར་དཀའ་བའི་རྙོག་དྲ་དེ་ནི་ཨེ་ས་བྷེ་ལ་ལིན་ཏོན་དང་འབྲེལ་བ་ཡོད་
པ་སྟེ། སྐབས་དེར་མོ་རང་གཞི་ནས་མོ་ལོ་བཅོ་བརྒྱད་ལ་སོན་ཏེ་ལུས་ཀྱི་སྟངས་སྟབས་དང་
ངག་གི་འགྱུར་ཁུགས་ཐམས་ཅད་ཡིད་དུ་འོང་བ་མ་ཟད། མཚམས་ལན་རེར་ཁོང་ཁྲོ་ལངས་
པའི་ཚེ་ན་ཡང་གཞན་དང་མི་མཚུངས་པ་ཞིག་ཡིན། སྟབས་མི་ལེགས་པ་ལ་མོ་ནི་གློ་བུར་དུ་
སླེབས་པའི་མགྲོན་པོ་དེ་ལ་འགོག་ཐབས་མེད་པའི་དགའ་བ་ཞིག་སྐྱེས་ཀྱིན་གདའ།
མིང་པོས་མོར་ཤིན་ཏུ་གཅེས་པས་མོ་ནི་འདི་འདྲའི་ཐ་ཤལ་གྱི་མི་ཞིག་ལ་དགའ་
བཞིན་པ་ཤེས་ཚེ་ཅིས་ཀྱང་ཧང་སང་ངེས་རེད། རིགས་རུས་ཀྱི་ཁུངས་འདེད་རྒྱུ་མེད་པའི་
མི་ཞིག་དང་གཉེན་སྒྲིག་ཚེ་རང་གི་ཁྱིམ་རྒྱུད་ལ་དམའ་ཕབ་པར་མ་ཟད། གལ་སྲིད་རྗེས་
ཕྱོགས་སུ་ཁོ་ལ་གདུང་རྒྱུད་འཛིན་མཁན་གྱི་སྐྱེས་པ་ཞིག་མ་བྱུང་ན་རང་གི་རྒྱུ་ནོར་ཡོད་
ཚད་མི་དེ་ལྟ་བུ་ཞིག་གི་ལག་ཏུ་ཤོར་ཉེན་ཆེ་ཞིང་། ཧེ་ཟི་ཁི་ལེ་ཧྥུ་ནི་མི་ཇི་འདྲ་ཞིག་ཡིན
པ་ཁོ་ལ་ཕྱི་གསལ་ནང་གསལ་ཡིན་ལ།ཧེ་ཟི་ཁི་ལེ་ཧྥུ་ནི་ཕྱི་ཚུལ་བཅོས་བསྒྱུར་བྱས་པ་ཙམ་
ལས་ཁོའི་གཉུག་གཤིས་ནི་བཅོས་བསྒྱུར་བཏང་མེད་ལ་གཏོང་ཡང་མི་སྲིད། གཤིས་ཀ་དེའི་
རིགས་ནི་ཁོས་གཏན་ནས་དང་ལེན་བྱ་ཐབས་མེད། དེ་བས་ཨེ་ས་བྷེ་ལ་མི་དེ་ལྟ་བུ་དང་
མཉམ་དུ་འཚོ་བ་རོལ་རྒྱུ་དྲན་ན་ཁོ་དབང་མེད་དུ་དངངས་འདར་ཞིག་རྒྱག་ངེས།
གལ་སྲིད་མོས་ཧེ་ཟི་ཁི་ལེ་ཧྥུ་ལ་བཅངས་པའི་བརྩེ་བ་ནི་མོ་རང་ངོས་ནས་ཕར་དགའ་
བ་ཙམ་ལས་ཕ་རོལ་བོ་དེས་བརྩི་མཐོང་ཅི་ཡང་མི་བྱེད་པ་ཤེས་ཚེ། མོའི་མིང་པོ་ནི་དེ་ལས་
ཀྱང་ལྷོད་པོར་སྡོད་ཐབས་ག་ལ་ཡོད། ཁོ་ནི་མ་གཞི་གནས་ཚུལ་ལ་རྒྱུས་ལོན་ཆེར་མེད་
ཅིང་། གལ་ཏེ་དོན་དེའི་རིགས་ཀྱི་སྐད་ཆ་ཞིག་རྣ་ལ་ཐོས་པ་ཡིན་ན་ཡང་། ལམ་སེང་དེ་
ནི་ཧེ་ཟི་ཁི་ལེ་ཧྥུ་ཡིས་རང་གི་སྲིང་མོར་བསླུ་བྲིད་བཏང་བ་རེད་ཅེས་ལེ་བདའ་བྱེད་ངེས།
ཀུན་གྱིས་ཤེས་གསལ་ལྟར་སྲས་མོ་ལིན་ཏོན་ནི་སྐབས་དེར་སོམ་ཉིའི་རྒྱ་རུ་ཚུད་ཅིང་།
ཁོང་ཁྲོ་ཡང་སྔར་ལས་ཆེ། ནམ་ཡང་ཁཱ་སེ་རེན་མི་གཏོང་བར་མོ་དང་ཁ་རྩོད་རྒྱག་གིན་ཡོད།
མོའི་སྲུ་མོའི་ནད་རྙིང་འཕར་བར་ཡང་འཛེམ་དོགས་མི་བྱེད། ང་ཚོས་མོ་ལ་བཟོད་བསྒོམ་
བྱས་པ་ཡིན་ཏེ། མོའི་ལུས་ཟུངས་ཞན་པས་ཉིན་རེར་ཉམ་ཐག་ཏུ་འགྱུར་བཞིན་འདུག
ཉིན་ཞིག་མོས་ཞོགས་ཟས་མི་ཟ་བར་མ་ཟད་གཞིས་གཡོག་དག་ལ་མོའི་བཀའ་བརྩིས་མ་སོང་
ཞེས་བསྙད་འདོགས་དང་བཅས་སྡིགས་དམོད་བྱས་བྱུང་། མོའི་མིང་པོ་
དང་སྲུ་མོ་གཉིས་ཀྱིས་དེར་ཁ་ཡ་ཅི་ཡང་མ་བྱས་པར་བསྡད། མོས་ད་དུང་ང་ཚོས་བསམ་
བཞིན་དུ་འགྲུལ་ཁང་གི་མེ་བསད་དེ་མོ་ལ་གྲང་ངར་མྱོང་དུ་བཅུག་སོང་ཞེས་སྡིགས་དམོད་
མཚམས་མ་ཆད་པར་བྱས་པས། ལིན་ཏོན་ལྕམ་མོ་ཡིས་མོ་ལ་གཤེ་གཤེ་ནན་མོ་བཏང་སྟེ་མལ་
ཁང་ལ་ལོག་ཏུ་བཅུག་ཅིང་། སྨན་པ་གདན་འདྲེན་རྒྱུ་ཡིན་ཞེས་མོ་ལ་སྐྲག་སློང་གིན་འདུག
ཁན་ནེ་ཟིའི་མིང་ཙམ་ཐོས་པས་མོ་ནི་མྱུར་མོར་ལངས་ཏེ་སྐད་མཐོན་པོས “ང་ལ་
ནད་ཅི་ཡང་མེད།” ཁཱ་སེ་རེན་གྱིས་ང་ལ་འཇིགས་སྐུལ་བྱས་པས་ད་གཟོད་རང་ཉིད་འདི་
འདྲར་གྱུར་པ་ཡིན་ཞེས་གསལ་བཤད་བྱས།
“ངས་ནམ་ཞིག་ཁྱོད་ལ་འཇིགས་སྐུལ་བྱས་སོང་། ཁྱོད་ནི་བྱིས་པ་པྲ་ཆལ་ཞིག་རེད།
ད་ནི་བདེན་རྫུན་གྱི་དབྱེ་བའང་འབྱེད་ཐུབ་ཀྱི་མི་འདུག་གམ། ངས་ནམ་ཞིག་ཁྱོད་ལ་
འཇིགས་སྐུལ་བྱས་པ་ཤོད་དང་།” ཁཱ་སེ་རེན་ནི་དོན་མེད་དུ་རང་ལ་བསྙད་འདོགས་བྱས་
པར་ཡི་མ་རངས།
“ཁ་སང་། ད་ལྟ་ཡང་འཇིགས་སྐུལ་བྱེད་ཀྱིན་གདའ།” ཨེ་ས་བྷེ་ལས་ཤབ་ཤུབ་ཏུ་སྨྲས།
སྲུ་མོས “ཁ་སང་། གནས་གང་ཞིག་ཏུ།” ཞེས་སྐད་ཅོར་ཆེན་པོ་བརྒྱབ།
“ཁ་སང་ང་ཚོ་ཐང་ཆེན་བརྒྱུད་ནས་འཆམ་འཆམ་དུ་འགྲོ་དུས། ཁྱོས་ཀྱིས་ང་བདའ་
ཅི་ཐུབ་བྱས་ཏེ་སྐུ་ཞབས་ཧེ་ཟི་ཁི་ལེ་ཧྥུ་དང་མཉམ་དུ་སྲང་ཉུལ་ལ་སོང་བ་མིན་ནམ།”
ཞེས་སྡུག་སྨྲེ་བཏོན།
ཁཱ་སེ་རེན་གྱིས “དེའི་ཕྱིར་ཁྱོད་ཀྱིས་ང་རང་བཙན་ཐལ་ཆེ་སོང་འདོད་པ་ཡིན་
ནམ།” ཞེས་བཤད་དེ་བགད་བྱུང་། “དེ་ནི་ཁྱོད་ལ་ཤིན་ཏུ་སུན་པ་མིན། ཁྱོད་ང་ཚོ་དང་
མཉམ་དུ་ཡོད་ནའང་ཆོག་ལ་མེད་ཀྱང་ཆོག ང་ཚོས་དེར་དོ་སྣང་བྱེད་ཀྱིན་མེད། ངས་ཁྱོད་
ཀྱིས་ཧེ་ཟི་ཁུ་ལེ་ཧྥུ་ཡི་གླེང་མོལ་ལ་ཉན་རུང་དོན་སྙིང་མེད་པར་འདོད་པ་ཙམ་ཡིན།”“འོ། མིན།” 
བུ་མོ་དེས་ངུ་ཞོར་བཤད་དོན། “ཁྱོད་ཀྱིས་ང་རང་ཕར་བདའ་དོན་ནི།
ང་དེ་རུ་སྡོད་འདོད་ཡོད་པ་ཤེས་སོང་བས་རེད།”
“མོ་སྨྱོས་པ་རེད་དམ།" ལིན་ཏོན་ལྕམ་མོས་འུ་ཐུག་གཏོལ་མེད་ཀྱིས་ང་ལ་དེ་ལྟར་བཤད།
“ངས་ངེད་གཉིས་ཀས་ལབ་པའི་སྐད་ཆ་རེ་རེ་བཞིན་བསྐྱར་ཟློས་སྒོས་ཁྱོད་ལ་ཉན་
དུ་འཇུག ཨེ་ས་བྷེ་ལ། ཁྱོད་ཀྱིས་ཤོད་དང་། སྤྲོ་སྣང་ཡོད་ས་ཅི་ཞིག་འདུག”
མོས་བཤད་རྒྱུར “ངས་ཁྱོད་གཉིས་ཀས་ཅི་ཞིག་ལབ་པར་ཁ་ཡ་མི་བྱེད” ཟེར།
“ངས་ནི
“ཨུན” ཁཱ་སེ་རེན་གྱིས་མོ་རང་སྐད་ཆ་བཤད་དུས་འཚེར་སྣང་སྐྱེ་བཞིན་པ་མཐོང་།
“ང་ཁོ་དང་མཉམ་དུ་སྡོད་འདོད་ཡོད་དུས། གཞན་གྱིས་ང་ཕར་བདའ་ན་སེམས་
སྐྱིད་པོ་མི་འདུག” མོས་མུ་མཐུད་དུ་བཤད་དེ་ངར་ལངས་བྱུང་། “ཁྱོད་ནི་གཟན་རྩྭའི་
སྟེང་དུ་ཉལ་བའི་སྒོ་ཁྱི་ཞེས་པའི་དཔེ་དང་མཚུངས་ཏེ། རང་གིས་བདག་གིར་མི་འཛིན་ལ་
མི་གཞན་ཡང་དེར་དགའ་རུ་མི་འཇུག ཁཱ་སེ། ཁྱོད་ཀྱིས་རང་ཉིད་མ་གཏོགས་གཞན་སུ་
ཞིག་ཀྱང་མི་དེར་བརྩེ་བ་ཆགས་སུ་འཇུག་མི་འདོད།”
“དྲིན་བྱས་དྲིན་དུ་མི་གོ་བའི་ཁྲེལ་མེད་མ་ཁྱོད།” ལིན་ཏོན་ལྕམ་མོས་ཧ་ལས་པའི་
ངག་གིས་བཤད་དོན། “ཡིན་ཡང་ང་ནི་ཁྱོད་ལ་དེ་འདྲའི་སྟོང་སེམས་ཀྱི་འཕྲུལ་སྣང་ཞིག་
ཡོད་པར་ཡིད་མི་ཆེས། དེ་འདྲའི་དཔེ་སྲོལ་ཞིག་གང་ན་ཡོད། ཁྱོད་ལ་ཧེ་ཟི་ཁི་ལེ་ཧྥུ་ཡི་
དུངས་ཞེན་ཐོབ་འདོད་དམ། ཁྱོད་ཀྱིས་ཁོ་སྙིང་དུ་སྡུག་པའི་མི་ཞིག་ཏུ་བསྒོམས་ཡོད་དམ།
ང་ཁྱོད་ཀྱི་བསམ་ཚུལ་ལ་གོ་བ་ལོག་པ་ཡིན་པར་སྨོན། རེད་དམ། ཨེ་ས་བྷེ་ལ།”
“མ་རེད། ཁྱོད་གོ་བ་ལོག་མི་འདུག” ཡིད་སེམས་སྔར་ནས་བོར་བའི་བུ་མོ་དེས་
བཤད་རྒྱུར། “ང་ཁོ་ལ་དུངས་པ་ནི་ཁྱོད་རང་ཨེ་དི་ཀ་ལ་དུངས་པ་ཇི་བཞིན་ཡིན་ཞིང་། ཁོ་
ཡང་ང་ལ་མི་དགའ་བའི་ངེས་པ་མེད། གལ་ཏེ་ཁྱོད་ཀྱིས་བློས་གཏོང་ཐུབ་ན།”“དེ་ལྟར་བཤད་ན། 
ཁྱོད་རྒྱལ་མོ་ཞིག་ཏུ་གྱུར་པའི་དབང་དུ་བཏང་རུང་། ང་རང་ཁྱོད་
ལྟ་བུར་འགྱུར་མི་འདོད།” ཁཱ་སེ་རེན་གྱིས་ཤུགས་དྲག་པོའི་ཉམས་ཀྱིས་འདོད་ཚུལ་སྟོན་
གྱིན་འདུག བལྟས་ཡོང་ན། མོས་བཤད་པ་ཐམས་ཅད་སེམས་གཏམ་ཡིན་པ་ཤེས་ཐུབ།
“ནེ་ལི། ཁྱོད་ཀྱིས་མོ་རང་ལ་ཤེས་སུ་བཅུག་དང་། མོ་སྨྱོས་འདུག མོར་ཧེ་ཟི་ཁི་ལེ་
ཧྥུ་ཇི་འདྲ་ཞིག་ཡིན་པ་ཤོད་དང་། གཤིས་ངན་བཅོས་སུ་མེད་པའི་རྩིང་སྤྱོད་ཅན་ཞིག་
རེད། སྤྱོད་ཡོན་མེད་ལ་ཁོག་ཡངས་ཤིག་ཀྱང་མིན། རྩྭ་སོར་གང་ཡང་མི་སྐྱེ་བའི་ཐང་རྒོད་
ལྟ་བུ་ཞིག་སྟེ། དེ་རུ་ཚེར་ཕུང་དང་བྱེ་རྡོ་མ་གཏོགས་ཅི་ཡང་ཡོད་མི་སྲིད། གསེར་གྱི་གཟེབ་
དྲའི་ནང་གསོས་ཡོད་པའི་འཇོལ་མོ་འདིར་ལྟོས་དང་། ངས་བྱིའུ་ཆུང་སྙིང་རྗེ་མོ་འདི་དགུན་
འཁྱག་གི་ནགས་ཀློང་དུ་གཏོང་བར་སེམས་ཀྱིས་མི་བཟོད། ཁྱོད་ཀྱིས་རང་གི་སེམས་པ་ཁོ་
ལ་ཤོར་བར་བྱེད་མི་རུང་ཞེས་དྲན་སྐུལ་ཞིག་བྱས་ན་མི་ཆོག་གམ། འོན་ཀྱང་། དོན་ངོ་མར་
ཁྱོད་ཁོའི་གཤིས་ཀར་ཆ་རྒྱུས་ཅི་ཡང་མེད། བུ་མོ། གནས་ལུགས་དེའི་དབང་གིས་ཁྱོད་ཀྱི་
ཀླད་པ་འཁྲུལ་སོང་བ་རེད་ཅེས་བཤད་པ་ཡིན། ཁོའི་བྱད་བཞིན་རྫིག་པོ་དེའི་ཕག་ཏུ་བརྩེ་བ་
འཇམ་པོ་ཞིག་སྦས་ཡོད་པར་གཏན་ནས་མ་འདོད། ཁོ་ནི་ལྷད་མེད་པའི་རྡོ་རྗེ་ཕ་ལམ་ལྟ་བུ་
ཞིག་མིན་པར། མུ་ཏིག་རུམ་པའི་ཉ་ཕྱིས་ཤིག་རེད།—ཁོ་དེ་འདྲའི་སྐྱེས་པ་ཞིག་རེད།
“མ་རེད། ཁོ་ནི་སྤྱང་ཀི་དང་འདྲ་བར་གདུག་ཅིང་བརྩེ་མེད་ཀྱི་མི་ཞིག་རེད།
ངས་ནམ་ཡང་ཁོ་ལ་དེ་ལྟར་བཤད་མ་མྱོང་། “དགྲ་བོ་དེ་དང་དགྲ་བོ་འདི་བསྐྱུར་
རོགས། ཁོ་ཚོར་ཤ་འཁོན་སློག་པ་ནི་ཁྱོད་རང་ཁོག་ཆུང་ཞིང་ཞེ་རྩ་གནག་པས་རེད” ཅེས་
དང་། ཡང་ཁོ་ལ “ཁོ་ཚོ་བསྐྱུར་རོགས། རྒྱུ་མཚན་ནི་ངས་སུ་ལ་ཡང་ཁོ་ཚོར་གནོད་འཚེ་
གཏོང་དུ་འཇུག་མི་འདོད་པའི་ཕྱིར།”
“ཁོས་ཁྱོད་སྒོ་ང་ཐང་ལ་བརྡབས་པ་ཇི་བཞིན་བརླགས་སྲིད། ཨེ་ས་བྷེ་ལ། ཁོས་ཁྱོད་
རང་སུན་སྣང་གི་ཁུར་པོ་ཞིག་ཏུ་འདོད་ཚེ། ཁོ་ནི་ལིན་ཏོན་ཚང་གི་སུ་ལའང་དགའ་མི་སྲིད། 
འོན་ཀྱང་ཁོས་དོན་དག་འདི་འདྲ་བསྒྲུབ་སྲིད་པར་ཐེ་ཚོམ་ཅི་ཡང་མེད་དེ། ཁྱོད་ཀྱི་
དངུལ་སྒོར་དང་ཤུལ་འཛིན་ནོར་རྫས་ཀྱི་ཕྱིར་དུ་གཉེན་སྒྲིག་ཀྱང་བྱེད་སྲིད། རྒྱུ་ནོར་གྱི་
སྲེད་པ་དེ་ཁོའི་སེམས་ནང་དུ་ཆེ་ཆེར་རྒྱས་ཟིན་ཞིང་། བཤུ་ཐབས་བྲལ་བའི་ནག་ཉེས་
ཤིག་ཏུ་གྱུར་ཡོད། འདི་ནི་ངས་རྒྱུས་ལོན་བྱས་པའི་ཁོ་རེད། མ་ཟད་ང་ནི་ཁོའི་གྲོགས་པོ་
ཡིན། རྒྱུ་རྐྱེན་དེའི་དབང་གིས་ངས་སྐད་ཆ་འདི་དག་བཤད་པ་ཡིན། གལ་ཏེ་ཁོས་
ལྷག་བསམ་དག་མོས་ཁྱོད་ལ་རེ་འདོད་ཞུས་པ་ཡིན་ན། ངས་ཅི་ཡང་བཤད་མི་སྲིད། ལྟོས་
དང་། ཁྱོད་རང་ཁོའི་གཡོ་འོག་ཏུ་ཚུད་འདུག་ཨང་།”
ལིན་ཏོན་སྲས་མོས་དབུགས་ཧལ་ཧལ་གྱིས་མིག་གིས་སྲུ་མོར་ཅེ་རེར་བལྟས་འདུག
“ཁྱོད་ཀྱི་བཤད་སྲོལ་ལ་ལྟོས་དང་། ཁྱོད་ཀྱི་བཤད་སྲོལ་ལ་ལྟོས་དང་།” མོས་ཁོང་
ཁྲོའི་ངང་འུར་བརྒྱབ་དོན། “ཁྱོད་ནི་དགྲ་བོ་ཉི་ཤུ་ལས་ཀྱང་ཐུ། ཀུན་སློང་ངན་པའི་
གྲོགས་པོ།"
“ཨ། དེ་ལྟར་བཤད་ན་ཁྱོད་རང་ང་ལ་ཡིད་མི་ཆེས་སམ།” ཁཱ་སེ་རེན་གྱིས་བཤད་
དོན། “ཁྱོད་ཀྱིས་ང་ལ་ཚོད་བགམ་བྱས་ཏེ་སྐད་ཆ་ངན་བཤད་བྱེད་ཅིང་། སྒེར་སེམས་ཚ་
བོའི་སེམས་དེ་ལྷང་ལ་ཕུད་པ་མ་རེད་དམ།”
“ངོ་མ་དེ་ལྟར་རེད། ཧ་ཅང་གསལ་བོ་རེད།” ཨེ་ས་བྷེ་ལ་ཡིས་འདུག་བཟོད་མེད་
པའི་ངང “ཁྱོད་ཀྱིས་ང་རང་སྐྲག་ནས་འདར་དུ་འཇུག་འདོད་པ་ཡིན་ནམ།”
“ཆོག་གི་ཡ།” ཕ་རོལ་བོས་འུར་བརྒྱབ་བྱུང་། “ཁྱོད་རང་ཉིད་སོང་སྟེ་དངོས་སུ་
ཚོད་ལྟ་བྱས་ཆོག ཁྱོད་ཀྱི་དྲན་ཚུལ་མཐའ་དག་འདི་འདྲ་རྐྱང་རྐྱང་ཡིན་ན། ང་ལ་བཤད་
རྒྱུ་གཞན་ཅི་ཡང་མེད། དྲིན་བྱས་དྲིན་དུ་མི་གོ་བ་དང་གནས་ལུགས་མི་བརྩི་བའི་ཁྱོད་ལ་
བཤད་པ་ནི་ཁ་ལྕེ་སྐམ་དུ་བཅུག་པ་རང་རེད།”
“མོ་ནི་སྒེར་སེམས་ཆེ་དྲགས་པས་ངས་འདི་ལྟར་སྡུག་མྱོང་དགོས་བྱུང་བ་རེད། འདི་ཐམས་
ཅད་ང་ལ་རྒྱབ་འགལ་བྱེད་ཆེད་རེད། མོས་ངའི་ཆེས་མཐའ་མཇུག་གི་བདེ་བ་ཡང་
བརླགས་ཟིན། མོས་རྫུན་བཤད་ཀྱིན་འདུག ཧེ་ཟི་ཁི་ལེ་ཧྥུ་ནི་གདོན་འདྲེ་ཞིག་མིན། ཁོ་
ལ་གཞན་གྱིས་བརྩི་འཇོག་བྱ་འོས་པའི་དྭངས་གཙང་གི་རྣམ་ཤེས་གསོན་པོ་ཞིག་ཡོད། དེ་
མིན་ན་ཁོས་མོ་རང་ད་དུང་བརྗེད་མི་ཐུབ་དོན་ཅི་རེད།” ལིན་ཏོན་ལྕམ་མོ་ཁང་པ་ལས་
ཕྱིར་བུད་རྗེས། ཨེ་ས་བྷེ་ལས་ངག་ལྡབ་ལྡིབ་ཀྱིས་དེ་ལྟར་སྨྲས།
“ཁོ་བརྗེད་པར་བྱོས། སྲས་མོ་ལགས། ཁོ་ནི་ཁྭ་ཏ་བཞིན་བཀྲ་མི་ཤིས་པས་ཁྱོད་ཀྱི་
སྐྱ་ཡར་མི་འོས། ལིན་ཏོན་ལྕམ་མོ་ཡིས་སྐད་ཆ་གསལ་བོ་བཤད་ཚར་བས་ངས་ཀྱང་དེར་
རྒྱབ་འགལ་མི་བྱེད། མོ་ནི་གཞན་སུ་ལས་ཀྱང་ཁོ་ལ་གསལ་ཆ་ཡོད། རང་སེམས་ན་ཉེས་
པ་མེད་པའི་མིས་རང་གི་བྱས་ཉེས་ཐམས་ཅད་གསང་དགོས་དོན་མི་འདུག ཁོས་དུས་
སྐབས་དེར་ཇི་ལྟར་འཚོ་བ་རོལ་བ་དང་རྒྱུ་ནོམ་ཇི་ལྟར་ཐོབ་པ་རེད། ཁོ་རླུང་ཁའི་རི་ཁྱིམ་
དུ་སྡོད་དགོས་དོན་ག་རེ་ཡིན་ནམ། མི་གཞན་གྱིས་བཤད་ན་ཁོ་སླེབས་པ་ནས་བཟུང་། སྐུ་
ཞབས་ཨེན་ཧྲབ་སྔར་ལས་ཀྱང་ཉམས་རྒུད་དུ་གྱུར་པ་དང་། ཁོ་ཚོས་ཉིན་མཚན་མེད་པར་
ཆང་འཐུང་བ་དང་རྒྱན་སྐུགས་པ་སོགས་བྱེད་ཀྱིན་འདུག་ཟེར། ཧིན་དི་ལེ་ཡི་ལག་ནས་
དངུལ་བསྐྱི་བའི་ཆེད་དུ་ཁོས་ས་ཞིང་ཡང་གཏའ་མར་བཞག་སོང་ཟེར། ཁོས་རྒྱན་སྐུགས་
རྒྱུ་དང་ཆང་འཐུང་བ་ལས་དོན་གཞན་གང་ལ་ཡང་ཁ་ཡ་མི་བྱེད། འདི་ནི་གཟའ་འཁོར་
གཅིག་གི་སྔོན་དུ་ང་རང་ཅི་མོའུ་ཏོན་ནས་ཅོ་སེ་ཧྥུ་དང་འཕྲད་དུས་ཁོས་ང་ལ་བཤད་པ་
རེད། ཁོས་བཤད་རྒྱུར། ནེ་ལི། འུ་ཅག་གི་གཞིས་ཁྱིམ་འདི་ནི་མི་ཤི་ཁྱིམ་སྟོང་དུ་འགྱུར་
ཉེན་ཆེ་འདུག ཁོ་ཚོའི་ཁྲོད་ཀྱི་མི་གཅིག་གིས་གཞན་གྱིས་རང་ལ་མཐོང་ཆུང་བྱེད་པ་མ་
བཟོད་པར་ཏོག་ཙམ་མིན་ན་རང་གི་མཛུབ་ཆུང་གྲི་ཡིས་གཏུབ་སོང་། ངས་བཤད་པའི་མི་
དེ་ཡིས་སྦྱིན་བདག་སྟོན་བཞིན་པ་ཁྱོད་ཀྱིས་ཧ་གོའམ། ཁོ་ལ་འཇིག་རྟེན་བྱེད་པོའི་མཇུག་
མཐའི་ཁྲིམས་ཆད་དེ་ཕོག་རན་རེད། ལྷའི་ཁྲིམས་གཅོད་པ་སུ་ལ་ཡང་ཁོ་མི་སྐྲག འཕགས་པ་པོ་
རའོ་འམ་ཕེ་ཐྲི། ལྡེམ་མར་ཐེ་སོགས་སུ་ལ་ཡང་སྣང་དོགས་བྱེད་ཀྱིན་མི་འདུག ཁོ་ནི་
རང་གི་ཀོ་བ་ལས་ཀྱང་མཐུག་པའི་ངོ་ལྤགས་དེ་གཞན་གྱི་མདུན་སར་བཤམ་རྒྱུར་དགའ་
བོ་འདུག ད་དུང་ཧེ་ཟི་ཁི་ལེ་ཧྥུ། དེ་ནི་སྤྱིར་བཏང་གི་མི་ཞིག་མ་ཡིན་པས་ཁྱོད་ཀྱིས་དེ་ལ་
གཟབ་གཟབ་བྱེད་དགོས། ཁོས་ནི་ལྷ་འདྲེ་གང་ཞིག་ལ་འཕྲད་ཀྱང་རུང་། ཀུ་རེ་རྩེད་མཚར་
གྱི་རྣམ་པས་བཏང་སྙོམས་སུ་འཇོག་ནུས་པས་མི་གཞན་དང་ཡེ་ནས་བསྡུར་ཐབས་མེད། ཁོ་
གཞིས་ཀའི་ནང་ཡོང་དུས། ཁོས་རི་ཁྱིམ་དུ་བསྒྲུབས་པའི་མ་རབས་ཐ་ཤལ་གྱི་བྱ་སྤྱོད་དེ་ཚོ་
གླེང་ཙམ་ཡང་མི་བྱེད། ཉི་མ་རི་ལ་ནུབ་དུས་ད་གཟོད་མལ་ལས་ལྡང་ཞིང་ཤོ་རྡེའུ་འཕེན་
ཞོར་མངར་ཆང་པུ་རན་ཏེ་ལ་རོལ་བ་དང་། སྒེའུ་ཡོལ་བརྒྱབ་སྟེ་ཕྱི་ཉིན་ཉིན་གུང་བར་དུ་
པྲ་སྒྲོན་བཀར་ནས་སྡོད་ཅིང་། རྒྱན་འཇོག་པར་དགའ་བའི་འཆལ་བོ་དེ་གཉིས་ཀས་ས་
གནམ་བསྐུལ་བའི་འཆལ་གཏམ་རེ་སྨྲ་ཞོར་ཕྱིར་ཁང་པར་ལོག་འགྲོ་བ་རེད།'
“ཐ་ཤལ་བ་དེས་ལག་གི་དངུལ་གྲངས་བརྩི་བ་ལས་གཞན་གང་ལ་ཡང་སྣང་འཇོག་
མི་བྱེད་ལ། ཕོ་བ་འགྲངས་རྗེས་ཡིད་ཚིམ་པ་ཞིག་གཉིད་ཅིང་། གཉིད་ལས་སད་མ་ཐག་
ཁྱིམ་མཚེས་རྣམས་ཀྱི་ནང་དུ་སོང་སྟེ་གཞན་གྱི་ཆུང་མ་རྩེད་འགུགས་སོགས་བྱེད། ཁོས་
ནམ་རྒྱུན་ཁཱ་སེ་རེན་ལ་མོའི་ཕ་རྒན་གྱིས་བསྐྱུར་བའི་གསེར་དངུལ་ཐམས་ཅད་རང་གིས་
ཇི་ལྟར་བདག་གིར་བཟུང་བ་དང་། མོའི་ཕ་རྒན་གྱི་བུ་དེ་ཉམས་རྒུད་ཀྱི་གཡང་དུ་ལྷུང་བར་
བྱས་པ་སོགས་བཤད་པ་རེད།”
“ཨེ། སྲས་མོ་ལིན་ཏོན་ལགས། ཅོ་སེ་ཧྥུ་ནི་མི་ཐ་ཤལ་ཅན་ཞིག་ཡིན་ཡང་ཁོ་ལ་རྫུན
སྨྲ་བའི་གོམས་གཤིས་མེད། ཁོས་བཤད་པའི་ཧེ་ཟི་ཁི་ལེ་ཧྥུའི་བྱ་སྤྱོད་ཐམས་ཅད་བདེན་པ་
ཡིན་ངེས། ཁྱོད་རང་དེ་ལྟ་བུའི་ཁྱོ་ག་ཞིག་ལ་གཏན་ནས་དགའ་མི་སྲིད།”
“ཨེ་ལུན། ཁྱོད་ཚོས་ཁྱི་སྤྱང་ངན་འབྲེལ་བྱས་འདུག ངས་ཁྱོད་ཀྱི་འཆལ་གཏམ་ལ་
ཉན་དགོས་དོན་མེད། ཁྱོད་ཚོ་ཚང་མས་ངས་འཇིག་རྟེན་འདིར་བདེ་སྐྱིད་དུ་བསྒོམས་པའི
རེ་བ་དེ་གཞོམ་དགོས་དོན་ཅི་ཡིན།”
གལ་ཏེ་མོར་གང་འདོད་ལྟར་བསྒྲུབ་ཏུ་བཅུག་ན། མཐར་མོ་ནི་སྟོང་བསམ་ལས་སད་
པར་འགྱུར་རམ་ནམ་ཡང་རྨོངས་པའི་རྒྱ་ལས་མི་ཐར་བ་གང་ཡིན་སུས་ཀྱང་བཤད་དཀའ།
ཡིན་ནའང་མོ་ལ་ཞིབ་ཏུ་མནོ་བསམ་བགྱི་བའི་དུས་ཚོད་ཅིག་གཏན་ནས་མི་འདུག ཕྱི་
ཉིན་ཉེ་འདབས་ཀྱི་གྲོང་རྡལ་དུ་གྱོད་དོན་ཞིག་འདྲི་གཅོད་བྱེད་དགོས་ཤིང་དེ་ལ་སྦྱིན་
བདག་ངེས་པར་དུ་ཞུགས་དགོས་མོད། ཁོ་ནི་སྒེར་དོན་ཞིག་གི་རྐྱེན་པས་གཞན་ལ་སོང་སྟེ་
ཉིན་ཤས་འགོར་ཡོད། ཧེ་ཟི་ཁི་ལེ་ཧྥུས་གནས་ཚུལ་དེ་ཤེས་འཕྲལ་ནམ་རྒྱུན་དང་མི་འདྲ་
བར་སྔ་མོ་ནས་ཚུར་མགྲོན་དུ་ཕེབས་ཡོང་།
ཁཱ་སེ་རེན་དང་ཨེ་ས་བྷེ་ལ་གཉིས་ནི་ཕན་ཚུན་ཁོང་ཁྲོ་ལང་ཞོར་དཔེ་ཁང་དུ་བསྡད་
དེ་ཚིག་གཅིག་ཀྱང་མ་བཤད། སྙིད་མོ་དེས་རང་ཉིད་ཀྱི་བྱ་སྤྱོད་ནི་ཚད་ལ་བརྒལ་བ་དང་
ཁ་སང་ཡང་ཞེ་སྡང་ལ་ཚོད་འཛིན་མ་ཐུབ་པར་རང་ཉིད་ཀྱི་གསང་བ་ཕྱི་རུ་ཤོར་བས་
བྲེལ་འཚུབ་ཅིག་དབང་མེད་དུ་སྐྱེས་ཀྱིན་འདུག སྲུ་མོས་ནི་དོན་དེའི་སྔ་ཕྱིའི་མཇུག་
འབྲས་ལ་བསམ་བློ་དཔྱིས་ཕྱིན་པ་ཞིག་བཏང་མཐར། ལྷག་ཏུ་ཨེ་ས་བྷེ་ལར་བཅངས་པའི་
ཞེ་སྡང་སྔར་ལས་ཇེ་ཆེར་གྱུར་ཏེ་ཐེངས་རྗེས་མར་མོའི་བྱ་སྤྱོད་ལ་འཕྱ་སྨོད་ཡིད་ཚིམ་པ་
ཞིག་བྱས་ཏེ། དེ་ནི་རྩེད་མཚར་གྱི་དོན་ཞིག་མིན་པ་ཤེས་སུ་འཇུག་དགོས་པའི་སེམས་
ཐག་བཅད་འདུག
མོས་ཧེ་ཟི་ཁི་ལེ་ཧྥུ་སྒེའུ་ཁུང་འགྲམ་དུ་འགྲོ་འོང་བྱེད་པ་མཐོང་བས་ངང་ངམ་ཤུགས་
ཀྱིས་གདོང་ལ་འཛུམ་ཞིག་རྒྱས། ངས་ཐབ་ཚང་ལ་གཙང་ཕྱགས་བྱེད་པའི་སྐབས་སུ། མོའི་
ཨེ་གདོང་ལ་རྒྱུན་ལྡན་མ་ཡིན་པའི་འཛུམ་མདངས་ཤིག་གིས་ཁེངས་པ་མཐོང་བྱུང་།
ས་བྷེ་ལས་ཧ་ཅང་གཟབ་ནན་གྱིས་དཔེ་ཀློག་བྱེད་པའམ་བསམ་གཞིག་བྱས་པས་ཧོན་
འཐོར་བ་གང་ཡིན་ཆ་མི་འཚལ་མོད། སྒོ་གླེགས་ཕྱེ་བའི་སྐབས་དེར་ཡང་རང་སོར་བསྡད་འདུག 
སྐབས་དེར་མོ་ལ་བྲོས་བྱོལ་བྱེད་པའི་གོ་སྐབས་ཕྲན་ཙམ་ཡང་མི་འདུག་པ་མ་
གཏོགས། བྲོས་བྱོལ་མི་བྱེད་མཁན་ཞིག་ག་ལ་ཡིན།
སྦྱིན་བདག་མས་རྐུབ་སྟེགས་ཤིག་ཁྱེར་ནས་ཚ་ཐབ་འགྲམ་དུ་བཞག་ཅིང་། སྤྲོ་
སེམས་འཁོལ་བའི་ངང་ནས “ནང་དུ་ཕེབས་རོགས། གནས་འདི་རུ་ཞེ་སྡང་གི་འཁྱགས་
རོམ་ཞུ་བར་བྱེད་མཁན་ཁྱོད་ཕེབས་པ་ནི་དངོས་གནས་དགའ་འོས་པ་ཞིག་རེད་ཨང་།”
“ཧེ་ཟི་ཁི་ལེ་ཧྥུ། ད་ནི་ང་ལས་ཀྱང་ཁྱོད་ལ་དུངས་པའི་མི་གཞན་ཞིག་ངོ་སྤྲོད་བྱེད་
ཆོག ཁྱོད་ཀྱིས་འདི་ནི་གཟི་བརྗིད་ཅིག་ཏུ་བརྩིས་ན་འགྲིག ཁྱོད་ཀྱིས་ནེ་ལིར་མ་ལྟ་དང
མོ་ནི་མི་དེ་འདྲ་ཞིག་མ་རེད། ངས་བཤད་པའི་མི་དེས་ཁུ་སིམ་མེར་ཁྱོད་ཀྱི་མཛེས་པ་
བསྒོམས་ནས་འདུག ཨེ་དི་ཀའི་སྲིང་མོའི་ཁྱོ་ག་བྱེད་མིན་ཁྱོད་ཀྱི་ལག་ན་ཡོད། ཨེ་ས་བྷེ་ལ།
ཁྱོད་རང་ཐར་ས་གང་ན་ཡོད།” ཅེས་མོས་ནི་ཀུ་རེའི་ཚུལ་གྱིས་འདུག་སྟེགས་ལས་ཧད་
ཀྱིས་ལངས་པའི་མོའི་ལག་པར་འཇུས།
“ཧེ་ཟི་ཁི་ལེ་ཧྥུ། ཁྱོད་ཀྱི་ཆེད་དུ་ངེད་གཉིས་ཀྱིས་བྱི་ལ་ཇི་བཞིན་འཁོན་འཛིང་
ཐེངས་མང་བྱས་མྱོང་། ངེད་གཉིས་ཀས་རང་ཉིད་ཀྱི་བརྩེ་བ་དང་བློ་སེམས་དཀར་བར་འུད་
བསྟོད་ཇི་འདྲ་བྱས་ཀྱང་ང་ནི་མོ་དང་བསྡུར་ཐབས་ཡེ་ནས་མི་འདུག་པར་མ་ཟད། མོས་ད་
དུང་ང་ལ་དོན་དངོས་ངོས་ཟིན་ཏེ་བློས་གཏོང་བྱས་ཚེ། མོས་ནི་ཁྱོད་སེམས་ཀྱི་ཡུ་མོ་བརྩེ་
བའི་ཉག་ཕྲན་གྱིས་ཟིན་ངེས་ཤིང་། ནམ་ཡང་ཁྱོད་ཀྱི་སེམས་ལ་བདག་འཛིན་བྱས་ཏེ་ངའི་
སྣང་བརྙན་ཡོད་ཚད་གཏིང་བརྗེད་དུ་འགྱུར་བར་བྱེད་ནུས་ཟེར།”
ཨེ་ས་བྷེ་ལས་རང་རྩིས་ཀྱི་སེམས་ཤུགས་མེ་ལྕེ་བཞིན་སྦར་ཏེ་གཞན་དེའི་སྤར་མོ་
ལས་ཐར་ཐབས་བྱེད་ཞོར། “ཁཱ་སེ་རེན། ངས་ཁྱོད་ལ་ཐུགས་རྗེ་ཆེ་ཞུས་པ་ཡིན། ངའི་
ཕྱོགས་ཀྱི་འཆལ་གཏམ་མི་སྨྲ་རོགས། སྐུ་ཞབས་ཧེ་ཟི་ཁི་ལེ་ཧྥུ། ཁྱོད་ཀྱིས་རང་གི་གྲོགས་
པོར་བཤད་དེ་ང་འགྲོ་རུ་ཆུགས་དང་། འུ་གཉིས་ཕན་ཚུན་ལ་རྒྱུས་མངའ་མེད་པ་མོས་རྩ་
བ་ནས་བརྗེད་འདུག འདི་ནི་མོ་ལ་མཚོན་ན་དགོད་བྲོ་བ་ཞིག་ཡིན་ཡང་ང་ལ་སྨྲ་མི་ཤེས་
པའི་སྡུག་བསྔལ་གྱི་དུག་མཚོན་ཕོག་པ་དང་འདྲ།” ཟེར།
ཐག་རིང་ནས་ཡོང་བའི་མགྲོན་པོ་དེས་མོ་ལ་སྣང་འཇོག་ཅི་ཡང་མ་བྱས་པར་རང་
གནས་སུ་བསྡད་ཅིང་། མོས་ཁོ་ལ་བརྩེ་སེམས་ཇི་འདྲ་ཞིག་བཅངས་ཡོད་པ་ཁོར་མཚོན་ན་
བྱ་སྤུ་ལས་ཀྱང་ཡང་བ་ཞིག་ཡིན་འདུག མོ་ནི་འུ་ཐུག་སྟེ་ཁ་ཕྱིར་འཁོར་ནས་མོ་ལ་གནོད་
འཚེ་གཏོང་མཁན་དེར་ངག་འཇམ་པོས་ཞུ་བ་མི་བྱེད་ཐབས་མེད་བྱུང་།
ལིན་ཏོན་ལྕམ་མོ་ཡིས “དེ་འདྲའི་ལས་སླ་མོ་ཞིག་ག་ལ་ཡིན། ངས་ནི་རང་ལ་གཞན་
གྱིས‘སྒོ་ཁྱི’ཞེས་པའི་མིང་འདོགས་པའི་གོ་སྐབས་གཏན་ནས་སྟེར་མི་སྲིད། ཁྱོད་འདི་
རུ་སྡོད་དང་ད་གཟོད་འགྲིག་པ་རེད། ཨེ། ཧེ་ཟི་ཁི་ལེ་ཧྥུ། ཁྱོད་ཀྱིས་གཏམ་བཟང་འདི་ཐོས་
པས་རྣམ་འགྱུར་ཅུང་ཙམ་ཡང་མི་སྟོན་པ་ཅི་ཡིན། ཨེ་ས་བྷེ་ལས་མནའ་ཚིག་བསྒྲགས་ཏེ་
ཨེ་དི་ཀ་ནི་མོ་ལ་ཤིན་ཏུ་དགའ་ཞེས་བཤད་མྱོང་། ཡིན་ཡང་མོས་ཁྱོད་ལ་བཅངས་པའི་བརྩེ་
བ་དང་བསྡུར་ན་དེ་ནི་རིན་ཐང་ཅི་ཡང་མེད་པ་ཞིག་རེད། མོས་སྔོན་ཆད་སྐད་ཆ་འདི་འདྲ་
ཞིག་བཤད་མྱོང་བ་ངས་གསལ་ལེར་དྲན་ཡང་མོས་ཁས་ལེན་མི་བྱེད། ཨེ་ལུན། ཁེ་ཉིན་
འཆམ་འཆམ་ལ་སོང་སྟེ་ཕྱིར་ཡོང་བ་ནས་བཟུང་མོས་ནི་ཟས་ཁམ་གང་ཡང་མི་ཟ་བར་ཞེ་
སྡང་དང་སེམས་སྡུག་གིས་མནར་འདུག འདི་ཡོད་ཚད་ངས་མོ་ཁྱོད་ཀྱི་གམ་ནས་རྒྱང་ལ་
མངགས་པས་རེད། མོས་ནི་དོན་དེར་བཟོད་བསྲན་བྱེད་ཐབས་བྲལ་ཟེར” ཞེས་བཤད།
ཧེ་ཟི་ཁི་ལེ་ཧྥུ་ཡིས “ངས་ཁྱོད་ཀྱིས་མོ་ལ་བསྙད་འདོགས་རྩེད་མཚར་བྱེད་པ་ཡིན་
ནམ་སྙམ།" ཞེས་བཤད་ཅིང་བསྙེས་སྟེགས་ཚུར་བསྐོར་ཏེ་བུད་མེད་དེ་གཉིས་ཀའི་ཕྱོགས་
སུ་འཁོར་ཞིང་། “ཇི་ལྟར་བཤད་ཀྱང་མིག་སྔར་མོ་ནི་ང་དང་མཉམ་དུ་སྡོད་མི་འདོད་པ་
གསལ་བོ་རེད” ཅེས་བཤད།
ཁོས་དེ་ལྟར་བཤད་ཞོར་མིག་གིས་ཅེ་རེར་ཨེ་ས་བྷེ་ལར་གཡོ་མེད་དུ་ལྟ་ཞིང་། དེ་ནི་མི་རྣམས་ཀྱིས་
མིག་ལ་མི་མཛེས་པའི་སྲོག་ཆགས་གང་རུང་ཞིག་སྟེ། དཔེར་ན་རྒྱ་གར་གྱི་
འབུ་རྐང་བརྒྱ་བ་ནི་ཆེས་ཡིད་དུ་མི་འོང་པ་ཞིག་ཡིན་ཡང་། མཚར་སྣང་སྐྱེས་སྲིད་པས་
དེར་ཞིབ་ཏུ་ལྟ་བཞིན་པའི་ངང་ཚུལ་དང་འདྲ་བོ་འདུག
སྙིང་རྗེ་བའི་བུ་མོ་ལོ་ཆུང་དེ་ངོ་ཚའི་དབང་གིས་སྡོད་བཟོད་མི་བདེ་བར་གྱུར་ཞིང་།
མོའི་ངོ་གདོང་ནི་རེས་དཀར་རེས་དམར་གྱི་ངང་ནས་ཁ་དོག་བརྗེ་བར་བྱེད་ཅིང་། མིག་ཆུ
ནི་རྫི་མའི་སྣེ་ལ་བཏགས་པའི་མུ་ཏིག་དང་མཚུངས། མོའི་ལག་པ་ཕྲ་མོ་དེ་ཅི་ནུས་ཀྱིས་ཁཱ་
སེ་རེན་གྱི་སྤར་མོ་ལས་ཐར་བར་འདོད། མོས་རང་གི་དཔུང་བའི་སྟེང་གི་མཛུབ་མོ་གཅིག་
ཁ་ཕྲལ་བར་བྱས་ཚེ་མཛུབ་མོ་གཞན་ཞིག་གིས་བསྡམས་ཡོང་བས། མཛུབ་མོ་ལྔ་བོ་དུས་
གཅིག་ཏུ་ཁ་ཕྲལ་བར་བྱེད་མ་ནུས། མཇུག་མཐར་མོ་ཐབས་ཟད་དེ་ཁཱ་སེ་རེན་གྱི་ལག་པའི་
སྟེང་ལ་སེན་མོས་དྲད་ཅིང་། སེན་མོ་རྣོན་པོ་དེ་དག་གིས་དམ་དུ་བཅངས་ཡོད་པའི་ཁཱ་སེ་
རེན་གྱི་ལག་པའི་ཕྱི་ངོས་ལ་རྗེས་ཤུལ་གསར་བ་འགའ་མངོན་པར་བྱས།
“གདོན་མོ་འདི།” ལིན་ཏོན་ལྕམ་མོས་སྐད་ཅོར་རྒྱག་ཞོར་མོ་རང་གློད་པ་དང་། ལག་
པ་ཚ་ནས་གཡུག་གཡུག་བྱེད་ཞོར། “ཕར་སོང་། སྐྱབས་མགོན་གྱི་ཁ་ངོར་བལྟས་ཏེ། མྱུར་
བར་ཁྱོད་ཀྱིས་འཆལ་མོའི་ངན་མཚང་དེ་འགེབ་རོགས། འདི་འདྲའི་གླེན་མ་ཞིག ཁོའི་
མིག་གི་རིག་ས་འདི་ནས་ཁྱོད་ཀྱི་སྡེར་མོ་དེ་བསྟན་ཡོང་། ཁོས་ཡིད་ལ་གང་འདྲ་ཞིག་ཤར་
བར་བསམ་བློ་མི་གཏོང་ངམ། ལྟོས་དང་ཧེ་ཟི་ཁི་ལེ་ཧྥུ། འདི་ནི་མོས་མི་འཛིན་དུས་བཀོལ་
སྤྱོད་བྱེད་པའི་མཚོན་ཆ་རེད།—ཁྱོད་ཀྱིས་ཀྱང་དེར་གཟབ་གཟབ་བྱེད་དགོས།” “གལ་
སྲིད་མོས་ང་ལ་འདི་ལྟར་བྱེད་ན། ངས་མོའི་སེན་མོ་དེ་མཛུབ་མོའི་སྟེང་ནས་བཀོག་མ་ཐུབ་
ན་ང་ཕོ་རབ་མིན་པའི་རྟགས་ཡིན།” ཁོས་ངར་ཤུགས་ཆེན་པོས་ལན་བཏབ། སྐབས་དེར་
མོ་སྒོར་ཕྱིན་ཚར་འདུག་ལ་སྒོ་ཡང་གཏན་ཟིན། “ཡིན་ཡང་། ཁཱ་སེ། ཁྱོད་ཀྱི་འདི་ཅི་ཡིན་
ནམ། གདོན་ཕྲུག་མ་ཆུང་ཆུང་དེར་འདི་ལྟར་འཕྱ་སྨོད་བྱེད་དོན་ཅི་ཡིན། ཁྱོད་ཀྱིས་བཤད་པ་
རྫུན་ཡིན་ངེས། བདེན་པ་ཡིན་ནམ།” “ངས་ཁྱོད་ལ་མནའ་བསྐྱལ་ཆོག ངས་བཤད་པ་
བདེན་པ་ཡིན།” མོས་དེ་ལྟར་ལན་བཏབ། “གཟའ་འཁོར་འདི་དག་གི་རིང་ལ། མོས་ཁྱོད་
དྲན་ཏེ་གདུང་བས་མནར་འདུག དེ་རིང་ཞོགས་པར། མོས་ཡང་བསྐྱར་ཁྱོད་ཀྱི་ཆེད་དུ་ང་
ལ་ཁ་འཛིང་དྲག་པོ་བྱས་བྱུང་། རྒྱུ་མཚན་ནི་ངས་མོར་ཁྱོད་ཀྱི་ཞན་ཆ་མང་པོ་དམར་རྗེན་
དུ་བཤད་དེ་མོའི་སེམས་དེ་འཁྱག་ཏུ་བཅུག་པས་རེད་ཟེར། ཡིན་ཡང་ད་ནི་ཁྱོད་ཀྱིས་དོན་
འདི་ལ་ཁ་ཡ་བྱེད་མི་དགོས། ངས་མོའི་ངར་ཤུགས་བཅག་སྟེ་ཉེས་ཆད་ཅུང་ཟད་གཅོད་པ་
ལས་མ་འདས། ཧེ་ཟི་ཁི་ལེ་ཧྥུ་ཨང་། ང་ནི་དངོས་གནས་མོ་ལ་དགའ། ཁྱོད་ལ་མོ་ཁྱུར་མིད་
བྱེད་དུ་འཇུག་ག་ལ་ཐུབ་ཨང་།”
“ང་མོའི་སྟེང་ལ་སེམས་པ་ཤོར་ག་ལ་སྲིད། འདམ་བག་གིས་བཟོས་པ་དང་འདྲ་བའི
ངོ་གདོང་དེར་ཅེར་ནས་འཚོ་བ་རོལ་དགོས་པ་བྱུང་ཚེ། དེ་ནི་ཁྱོད་ཀྱིས་སྔ་ན་མེད་པའི་
མཚར་གཏམ་ཞིག་གོ་བ་ཡིན་ངེས། ཉིན་གཉིས་གསུམ་ལས་མ་འགོར་བར་མོའི་གདོང་གི་
ནམ་མཁའ་སྡུག་གི་སྤྲིན་པས་གཡོགས་ཤིང་། མིག་ཟུང་ནག་པོར་འགྱུར་སྲིད། མོའི་མིག་
མདངས་ནི་ལིན་ཏོན་དང་ཁྱད་པར་མི་འདུག” ཅེས་ཁོས་དེ་ལྟར་བཤད་མ་ཐག ཁཱ་སེ་རེན་
གྱིས “དེ་ནི་ཕུག་རོན་གྱི་མིག་ཟུང་ཡིན། ལྷའི་ཕོ་ཉའི་མིག་ཟུང་ཡིན།” ཞེས་སྐད་ཅོར་
བརྒྱབ་བྱུང་།མོ་ནི་མོའི་མིང་པོའི་ཤུལ་བཞག་རྒྱུ་ནོར་གྱི་བདག་མོ་རེད་དམ།” ཁོས་ཡུན་ཙམ་
ལ་བསམ་རྗེས་དེ་ལྟར་དྲིས།
“གལ་ཏེ་རེད་ཅེས་བཤད་ཚེ་ངའི་སེམས་པ་གཞི་ནས་བདེ་ལ་འབབ་ཐུབ།” ཁོའི་
གྲོགས་པོས་དེ་ལྟར་ལན་བཏབ།
“ཚ་བོ་ལྔ་དྲུག་ལྷག་གིས་རྒྱུ་ནོར་འཛིན་པའི་དབང་ཆ་འཕྲོག་རེས་རྒྱག་ངེས།
ཐམས་ཅད་གནམ་གྱི་བཀོད་སྒྲིག་ལ་ཐུག་ཡོད། མིག་མདུན་གྱི་དོན་ཉི་ཚེ་བ་འདི་དག་ལ་
འདང་མི་རྒྱག་པར་སེམས་རྒྱ་བསྐྱེད་ཅིག ཁྱོད་རང་ཁྱིམ་མཚེས་ཀྱི་རྒྱུ་ནོར་ལ་རྔམས་
དྲགས་འདུག ཡིན་ཡང་ཁྱོད་ཀྱིས་ཤེས་དགོས་པ་ཞིག་ནི། ཁྱིམ་མཚེས་འདི་ཚང་གི་རྒྱུ་
ནོར་ཐམས་ཅད་ང་ལ་དབང་བ་རེད། "
“གལ་ཏེ་རྒྱུ་ནོར་འདི་དག་ང་ལ་དབང་བར་གྱུར་ཚེ་མཇུག་འབྲས་གཅིག་འདྲ་མ་
ཡིན་ནམ།” ཧེ་ཟི་ཁི་ལེ་ཧྥུ་ཡིས་བཤད་རྒྱུར། “ཡིན་ནའང་ཨེ་ས་བྷེ་ལ་ནི་རིག་རྒོད་ཅིག་
མིན་ཡང་སྨྱོ་རྟགས་ཏིལ་ཙམ་ཡང་མི་འདྲེས། ཁྱོད་ཀྱིས་བཤད་པ་བཞིན་དོན་འདི་མི་གླེང་
བར་བྱ།” ཞེས་བཤད།
ཁོ་ཚོས་གཞི་ནས་དོན་དེ་བཤད་མཚམས་བཞག་སོང་། ཁཱ་སེ་རེན་གྱིས་ཀྱང་དོན་དེ་
གཏིང་བརྗེད་དུ་གྱུར་ཟིན་པ་འདྲ། ཡིན་ཡང་མི་གཞན་ཞིག་གིས་དགུང་མོ་དེར་ཡང་དང་
བསྐྱར་དུ་དོན་དེ་ལ་ཞིབ་རྩིས་བྱེད་ཀྱིན་པ་ཤེས་ཐུབ། ལིན་ཏོན་ལྕམ་མོ་ཁང་པ་ལས་ཕྱིར་
འབུད་ཐེངས་རེར་ཁོ་ནི་ཁེར་དགོད་བྱེད་ཅིང་སླར་ཡང་བསམ་གཞིག་གི་ཀློང་དུ་ཚུད་འགྲོ།
ངས་ཁོའི་བྱེད་སྟངས་ལ་སྣང་འཇོག་བྱེད་རྒྱུའི་སེམས་ཐག་བཅད་པ་ཡིན། ང་ནི་ནམ་
ཡང་སྦྱིན་བདག་གི་ཕྱོགས་སུ་འགྲེང་བ་ལས་ཁཱ་སེ་རེན་གྱི་ཕྱོགས་སུ་འགྲེང་མི་སྲིད། ངས་
འདི་ལྟར་བསྒྲུབས་པར་ཡང་རྒྱུ་མཚན་མེད་པ་མ་ཡིན་ཏེ། ཁོ་ནི་བྱམས་བརྩེས་ཕྱུག་ཅིང་
དྲང་བདེན་སྐྱོང་ལ་གཞན་ལ་ཡིད་རྟོན་བྱེད་པའི་མི་ཞིག་ཡིན། མོ་ནི་དེ་ལས་ཡོངས་སུ་
ལྡོག་འདུག་ཅེ་ན་ཐལ་དྲགས་མོད། ཡིན་ཡང་མོས་རང་སྣང་གང་ཤར་བྱེད་པ་ཐལ་དྲགས་
འདུག དེ་ལས་གཞན་མོའི་འཚོ་གནས་ཀྱི་རྩ་དོན་ནི་ཇི་འདྲ་ཞིག་ཡིན་པ་གཞན་གྱིས་
རྟོགས་དཀའ་བ་མ་ཟད། མོའི་དགའ་སྐྱོ་ལ་དེ་བས་ཀྱང་གོ་བ་ལོན་དཀའ་བ་ཞིག་རེད།
ངས་ནི་ནམ་ཞིག་གི་ཚེ་ན་བློ་ཡུལ་ལས་འདས་པའི་དོན་དག་ཅིག་བྱུང་སྟེ། རླུང་ཁའི་རི་
ཁྱིམ་དང་འཇོལ་མོ་གཞིས་ཀའི་མི་ཐམས་ཅད་ཧེ་ཟི་ཁི་ལེ་ཧྥུའི་ལྕགས་སྒྲོག་ལས་ཐར་ཞིང་།
ཁོ་ཕྱིར་མ་སླེབས་གོང་གི་མཛེས་སྡུག་གི་འཚོ་བ་དེ་བསྐྱར་གསོ་ཡོང་བར་རེ་སྨོན་བྱས་པ་ཡིན། 
ཁོ་ཁྱིམ་འདིར་འཚམ་འདྲིར་ཕེབས་པ་དེ་ནི་ང་ལ་མཚོན་ན་ནམ་ཡང་བརྗེད་དུ་མེད་
པའི་འཇིགས་རུང་གི་རྨི་ལམ་ཞིག་རེད། ཕལ་ཆེར་ངའི་སྦྱིན་བདག་ལ་མཚོན་ན་ཡང་དེ་
འདྲ་ཞིག་ཡིན་སྲིད། ཁོ་རླུང་ཁའི་རི་ཁྱིམ་དུ་གནས་བཅས་པ་དེས་མི་རྣམས་ལ་སྨྲ་མི་ཤེས་
པའི་གནོན་ཤུགས་ཤིག་སྟེར་གྱིན་ཡོད།དེ་ནི་སྐྱབས་མགོན་གྱིས་མགོ་འཁོར་བའི་ལུ་གུ་ཆུང་
ཆུང་ཞིག་རེ་ཞིག་ཚེ་ཐར་དུ་བཏང་ཟིན་ནའང་། བདུད་སྲིན་ཞིག་གིས་ལྷས་འདབས་སུ་མྱུལ་
ཞིབ་བྱེད་ཀྱིན་ཡོད་ལ། ནམ་ཞིག་སྐབས་གླགས་འགྲིག་པའི་ཚེ་ན་བདུད་སྲིན་གྱིས་ལུ་གུ་
ཆུང་ཆུང་དེར་གདུག་པའི་མཆེ་བ་གཙིགས་སྲིད་པ་དང་དབྱེར་མ་མཆིས།

ལེའུ་བཅུ་གཅིག་པ།

སྐབས་རེར། ང་རང་གཅིག་པུས་དོན་དེ་དག་ལ་བསམ་བློ་གཏོང་དུས། གློ་བུར་སྐྲག་
སྣང་ཞིག་སྐྱེས་པའི་མོད་ལ། ཐོལ་གྱིས་ཡར་ལངས་ནས་ཞྭ་མོ་གོན་ཏེ་རི་ཁྱིམ་གྱི་གནས་
བབ་ཇི་འདྲར་གྱུར་ཡོད་པར་བལྟ་རུ་འགྲོ་དགོས་བྱུང་། ལས་རྒྱུ་འབྲས་ཀྱི་ངོས་ནས་བཤད་
ནའང་། མི་གཞན་དག་གིས་ཁོའི་བྱ་སྤྱོད་ལ་ཇི་ལྟར་གླེང་བརྗོད་བྱས་ཀྱང་རུང་ང་ལ་ནི་
ཁོར་གསལ་འདེབས་བྱེད་པའི་འགན་འཁྲི་ཞིག་ཡོད། ཡིན་ཡང་ཁོའི་གཤིས་ངན་དེ་བསྐྱུར་
དཀའ་ཞིང་ཀོ་གྱོང་ལག་མཉེད་བྱེད་པའི་ངང་ཚུལ་ལས་མི་གདའ་བ་དྲན་ཚེ། ངའི་གོམ་
ཁ་མཚམས་འཇོག་དགོས་པ་དང་། ཉམས་རལ་དུ་གྱུར་པའི་ཁྱིམ་གཞིས་དེ་ལ་ཡང་བསྐྱར་
གོམ་པ་སྤོ་བའི་སྤོབས་པ་ཞུམ་ཞིང་། ངའི་གསལ་འདེབས་དང་ཁ་ཏ་ལ་ཉན་སྲིད་དམ་སྙམ་
པའི་ཐེ་ཚོམ་ཞིག་ཀྱང་འགོག་མེད་དུ་སྐྱེས་ཡོང་། ཐེངས་ཤིག ཧ་ལམ་ངའི་གཏམ་རྒྱུད
བཤད་མཚམས་དེར་ཐུག་པའི་སྐབས་དེ་དུས་ཤིག་ལ། དོན་དག་ཅིག་གི་དབང་གིས་ང་རང་
ཅི་མོའུ་ཏོན་ལ་ཐེངས་ཤིག་འགྲོ་དགོས་བྱུང་།དེ་དུས་ང་ནི་རྒྱང་བསྐོར་ནས་ཕྱིན་པ་ཡིན་ལ།
རྙིང་ཞིང་ཧྲུལ་བའི་ཁྱིམ་སྒོ་བརྒྱུད་ནས་འགྲོ་སྐབས་གནམ་ངོ་དྭངས་ཤིང་ས་གཞིར་བ་མོ་
ཆགས་པའི་ཕྱི་དྲོ་ཞིག་རེད་འདུག རྩྭ་དང་རྩི་ཤིང་ཅི་ཡང་མེད་པར་ལམ་ངོས་ནི་སྐམ་ཞིང་
སྲ་མཁྲེགས་སུ་སྣང་།
ང་ལམ་མཚམས་ཀྱི་རྡོ་བྱང་ཡོད་སར་སླེབས་པ་ན། དེ་རུ་གཡོན་ཕྱོགས་སུ་གྱེས་པའི་
ལམ་ཕྲན་ཞིག་ཡོད་པ་དེ་ནི་ཐང་རྒོད་ཀྱི་ཕྱོགས་སུ་འཐེན་འདུག རྡོ་བྱང་དེ་ནི་བཟོ་ལས་
ཞིབ་ཚགས་མིན་པའི་བྲག་རྡོའི་ཀ་བ་ཞིག་དང་འདྲ་བར་གནས་དེར་བསླངས་ཡོད་ལ།
དེའི་བྱང་ངོས་ལ “རླུང་རི” ཞེས་པའི་ཡིག་འབྲུ་གཉིས་དང་། ཤར་ངོས་ལ “ཅི” ཞེས་
པའི་ཡིག་འབྲུ་གཅིག ཡང་ལྷོ་ནུབ་ཀྱི་ངོས་སུ “འཇོལ་གཞིས” ཞེས་པའི་ཡིག་འབྲུ་
གཉིས་བརྐོས་ཡོད། དེ་ནི་གཞིས་ཀ་དང་རི་ཁྱིམ། གྲོང་རྡལ་བཅས་ལ་འགྲོ་བའི་ལམ་རྟགས་
ལྟ་བུ་ཡིན།
ཉི་འོད་བྲག་རྡོ་དེའི་རྩེ་ལ་ཕོག་པས་སེར་ལམ་ལམ་བྱེད་ཅིང་དབྱར་དུས་ཀྱི་ལྗོངས་
རྣམ་ཞིག་དྲན་པར་བྱེད་ལ། གློ་བུར་དུ་བྱིས་དུས་ཀྱི་མཚར་སྡུག་གི་འཚོ་བ་དེ་དབང་མེད་
དུ་ཡིད་ལ་འཁོར་ཡོང་། ལོ་ངོ་ཉི་ཤུའི་སྔོན་ལ། ཧིན་དི་ལེ་དང་ངེད་གཉིས་ཀྱིས་གནས་འདི་
ནི་རྩེད་མོར་རོལ་ས་སྐྱིད་པོ་ཞིག་ཏུ་བསམ་མྱོང་།
ང་རང་ཆར་རླུང་གིས་ཡང་ཡང་གཙེས་པའི་བྲག་རྡོ་དེར་ཅེར་ནས་ཡུན་རིང་འགོར།
དེ་ནས་མར་སྒུར་ནས་ལྟ་དུས། བྲག་རྩ་རུ་ཁུང་བུ་ཞིག་ཡོད་པ་དང་། དེའི་ནང་དུ་འབུ་
སྐྱོགས་དུང་འཁྱིལ་དང་ཆུ་རྡོ་སྒོང་གཟུགས་ཅན་མང་པོ་སྤུངས་ཡོད་པ་མཐོང་། དེ་དུས་
ང་ཚོས་འདི་དག་ཁུང་བུར་སྤུངས་ནས་ཉར་ཚགས་བྱས་ཏེ་རྩེད་རྒྱུར་ཤིན་ཏུ་དགའ། དེ་
ལྟར་ཕྱིར་དྲན་བྱེད་པའི་བར་གླགས་དེར། རང་གི་ཆུང་དུས་ཀྱི་རྩེད་རོགས་དེ་མིག་ལམ་ལ་
འཆར་ཡོང་བའི་སྣང་བ་ཞིག་བྱུང་བ་སྟེ། ཁོ་རྩྭ་འདམ་འདྲེས་པའི་ཐང་དུ་བསྡད་དེ་ནག་
པོར་གྱུར་པའི་ངོ་གདོང་སྔོན་དུ་བསྲིངས་ཞིང་། ལག་པ་ཆུང་ཆུང་དེས་རྡོ་ལེབ་ཅིག་བཙུར་
ནས་ས་འདམ་རྐོ་བའི་རྣམ་པ་རི་མོར་བྲིས་པའི་ངང་ཚུལ་ལྟར་ཡིད་ལ་ལྷང་ངེར་ཤར་ཡོང་།
ཀྱེ་ཧུད། སྙིང་རྗེའི་ཡུལ་དུ་གྱུར་པའི་ཧིན་དི་ལེ། ངའི་ངག་ནས་རང་དབང་མེད་པར་
དེ་ལྟར་ཐལ་བ་ན། སྣང་ངོར་འཆར་བའི་བྱིས་པ་དེས་མགོ་བོ་ཡར་བཏེགས་ནས་ང་ལ་ཅེ་རེ་
ལྟ་བཞིན་པའི་འཁྲུལ་སྣང་ཞིག་སྐྱེས་བྱུང་། ང་ནི་ཞེད་སྣང་གློ་བུར་བ་ཞིག་གིས་ཧང་སང་བར་བྱས་ཤིང་། 
མིག་ཟུང་ལན་འགར་རྡེབ་པ་ན་བྱིས་པ་དེ་མཐོང་ལམ་ནས་ཡལ་ཞིང་ད་
གཟོད་འཁྲུལ་སྣང་ཡིན་པ་ཤེས། ཡིན་ཡང་དེས་ང་ལ་དེ་མ་ཐག་རི་ཁྱིམ་ལ་ཐེངས་ཤིག་འགྲོ་
འདོད་ཀྱི་འདུན་པ་དྲག་པོ་སྦྱིན་སོང་། ཁོ་ཤི་སོང་བ་ཡིན་ནམ། ཡང་ན་ཁོ་འཆི་ལ་ཉེ་བ་
ཡིན་ནམ། སྔོན་གྱི་འཆར་སྣང་དེ་ནི་ཁོ་ཤི་བའི་བརྡ་རྟགས་དང་སྔ་ལྟས་ཤིག་མིན་ནམ་སྙམ་
པའི་རྨོངས་དད་ཀྱི་བསམ་བློ་དེས་ང་ལ་ཡང་ཡང་སྐུལ་མ་བཏང་།
ང་གཞིས་རྙིང་དེའི་ཉེ་སར་བཅར་བ་དང་བསྟུན་ནས་སེམས་ཀྱི་རྦ་རླབས་དྲག་ཏུ་
འཕྱུར་ཞིང་། ཁང་ཁྱིམ་དག་མིག་ལམ་དུ་མངོན་པ་ན་རྐང་ལག་ཀྱང་འདར་གྱིན་གདའ།
དྲན་སྣང་ཁྲོད་ཀྱི་རྣམ་ཤེས་འཁྱམས་པོ་དེ་ངའི་མདུན་ལ་སླེབས་བྱུང་བ་འདྲ་སྟེ། དེས་ནི་
ར་སྐོར་གྱི་ནང་ནས་ཚུར་ང་ལ་བལྟས་འདུག མགོ་སྐྲ་འཇིལ་ལིར་འཁྱིལ་ཞིང་མིག་འབྲས་
སེར་པོར་ཆགས་པའི་བྱིས་པ་ཞིག་གིས་སྒོ་རའི་འཕྲེད་ཤིང་ལ་འགྲམ་པ་བསྔས་ཏེ་བསྡད་
འདུག ཞིབ་ལྟ་ཞིག་བྱས་པ་ན་དེ་ནི་ཧ་རེ་ཏོན་ཡིན་པ་ངོས་ཟིན་སོང་། རེད། བདག་གི་ཧྭ
རེ་ཏོན་ཡིན་ཐག་ཆོད་རེད།ང་རང་ཁོ་དང་ཁ་བྲལ་ནས་ཟླ་ངོ་བཅུ་ལྷག་འགོར་བའི་རིང་ལ།
ཁོའི་ཕྱིའི་སྐྱེ་ལུས་ལ་འགྱུར་ལྡོག་ཆེན་པོ་བྱུང་མི་འདུག
ྋསྐྱབས་མགོན་གྱིས་ཁྱོད་ལ་ཐུགས་རྗེས་གཟིགས་ངེས། བདག་གི་གཅེས་ཕྲུག་
ངས་ངག་ནས་དེ་ལྟར་ཐལ་སྐབས་སེམས་ཀྱི་ཞེད་སྣང་རྦད་དེ་བརྗེད། “ཧ་རེ་ཏོན། ནེ་ལི་
ཐོན་ཡོད། ང་ནེ་ལི་ཡིན་ཡ། ཁྱོད་ཀྱི་མ་མ་ཡིན།”
ཁོས་རང་ལ་རེག་ཏུ་མི་འཇུག་པར་མ་ཟད། ད་དུང་ཐང་ནས་རྡོ་ཞིག་ལེན་བཞིན་རྒྱང་
ལ་བཀྱེད།
“ང་ཁྱོད་ཀྱི་ཨ་ཕར་བལྟ་རུ་ཡོང་བ་ཡིན། ཧ་རེ་ཏོན།” ངས་མུ་མཐུད་དུ་དེ་ལྟར་
བཤད། རྣམ་འགྱུར་ལ་བལྟས་ན་ཁོའི་དྲན་པའི་ཡུལ་དུ་མ་མ་ཞིག་ཡོད་པ་ཤེས་རུང་དེ་ནི་
ནེ་ལི་སྟེ་ང་རང་ཡིན་པ་ཤེས་ཀྱིན་མི་འདུགཁོས་རྡོ་ཡིས་བརྒྱག་རྩིས་བྱེད། ངས་མྱུར་དུ་ཁོ་ལ་
སྐད་ཆ་ཡག་པོ་ལབ། ཡིན་ཡང་དེས་
གོ་ཅི་ཡང་མ་ཆོད་པར་རྡོ་དེ་ཤུ་སྒྲ་དང་བཅས་ངའི་མགོ་ཡི་ཞྭ་མོར་ཕོག་སོང་། དེ་མུར་བྱིས་
པ་དེས་རྣ་བར་གཟན་པའི་ཚིག་གིས་ང་ལ་སྡིག་དམོད་བྱས་བྱང་། ཁོས་སྡིག་དམོད་ཀྱི་ཚིག་
དེ་དག་གི་ནང་དོན་ཧ་གོ་ཡོད་མེད་ཆ་མ་འཚལ་མོད། བྱང་ཆ་ལྡན་ཞིང་ངག་ཏུ་གོམས་
ལོབས་སུ་སོང་ཡོད་པར་སྣང་ལ། བྱིས་པའི་ངོ་གདོང་ཆུང་ངུ་དེ་ལས་རྔམ་ཟིལ་གྱི་རྣམ་
འགྱུར་ཞིག་མངོན་ཏེ་ཕ་རོལ་པོར་འཇིགས་སྐུལ་བྱེད་པའི་བཟོ་ལྟ་སྟོན།
ངས་སྣང་ཚུལ་དེ་དག་མཐོང་བ་ན། སྙིང་རྗེ་ཞིང་སེམས་ན་བ་ལས་ཁོང་ཁྲོ་ཅི་ཡང་
ལངས་མ་བྱུང་ལ། དེ་ལས་ལྡོག་སྟེ་མིག་མཐར་མཆི་མ་འཁོར་བྱུང་། ངས་ཨམ་ཕྲག་ལས་ཚ་
ལུ་མ་ཞིག་བཏོན་ནས་ཁོའི་ཉེ་སར་བཅར་ཏེ་འགྲིག་མཐུན་བྱེད་འདོད་ཀྱི་རྣམ་འགྱུར་བསྟན།
ཐོག་མར་ཁོས་ཐེ་ཚོམ་བྱེད། དེ་ནས་གློ་བུར་དུ་ངའི་ལག་ནས་ཚ་ལུ་མ་ཕར་འཕྲོག་
ཅིང་། དེ་ནི་ངས་ཁོ་ལ་བསླུ་བྲིད་བྱེད་པ་རེད་སྙམ་ནས་དོགས་ཟོན་བྱེད་པ་ཡིན་ཤས་ཆེ།
ངས་ཡང་བསྐྱར་ཚ་ལུ་མ་ཞིག་བླངས་ཏེ་ཁོ་ལ་བསྟན་ཞིང་ལག་པ་ཡར་བཀྱགས་ནས་
འཕྲོག་མི་ཐུབ་པར་བྱས།
“སྐད་ཆ་སྙན་མོ་འདི་དག་སུས་ཁྱོད་ལ་བསླབ་པ་ཡིན། བདག་གི་གཅེས་ཕྲུག ཆོས་
རྫི་ཡིས་བསླབས་པ་ཡིན་ནམ།” ཞེས་དྲིས།
“ཆོས་རྫི་དེའི་རོ་ཕར་གཡུགས། ད་དུང་ཁྱོད།དེ་ང་ལ་སྤྲོད།” ཁོས་དེ་ལྟར་བཤད།
“སྔོན་ལ་ལན་ཐོབས་དང་། དེ་ནས་ཚ་ལུ་མ་ཁྱོད་ལ་སྟེར། ཁྱོད་ཀྱིས་ཡི་གེ་འདོན་ས
གང་ཡིན། དགེ་རྒན་སུ་ཡིན།” ངས་དེ་ལྟར་དྲིས།
“འཆི་རྒྱུ་མེད་པའི་ཕ་རྒན་ཡིན།”
“ཁྱོད་ཀྱིས་ཨ་ཕའི་མདུན་ནས་ཅི་ཞིག་སློབ་ཀྱིན་ཡོད་དམ།” ངས་མུ་མཐུད་དུ་དྲིས།
ཁོ་ཡར་ལྡིང་ནས་ངའི་ལག་གི་ཚ་ལུ་མ་འཕྲོག་རྩིས་བྱས། ངས་ལག་པ་ཇེ་མཐོར་བཀྱགས་ཏེ།
“ཁོང་གིས་ཁྱོད་ལ་ཅི་ཞིག་བསླབས་པ་ཡིན་ནམ།” ཞེས་དྲིས།
“ཅི་ཡང་བསླབ་མ་སོང་། ཁོས་ང་རང་ཁོའི་ཉེ་སར་མ་ཡོང་ཟེར། རྒྱུ་མཚན་ནི་ངས་
ཁོ་ལ་སྡིག་དམོད་བྱས་པས་རེད།” ཅེས་ཟེར།
“ཨ་ཁ། གདོན་འདྲེ་ཡིས་ཁྱོད་ལ་རང་གི་ཨ་ཕར་སྡིག་དམོད་བྱེད་རྒྱུ་བསླབས་པ་
ཡིན་ནམ།" ཞེས་དྲིས།
“ཡིན། མིན།” ཁོས་དལ་མོར་དེ་ལྟར་ལན་བཏབ།
“འོ་ན་སུས་བསླབས་པ་ཡིན།”
“ཧེ་ཟི་ཁི་ལེ་ཧྥུ།"
ངས་ཁོ་ཧེ་ཟི་ཁི་ལེ་ཧྥུ་ལ་དགའ་མིན་དྲིས་པར།
ཁོས “དགའ" ཞེས་ཟེར།
ངས་ཧ་ཅང་ཤེས་འདོད་པ་ནི་ཁོ་ཧེ་ཟི་ཁི་ལེ་ཧྥུ་ལ་དགའ་བའི་རྒྱུ་མཚན་ཅི་ཡིན་པ་དེ་
རེད། ཡིན་ན་ཡང་། “ངས་མི་ཤེས། ཨ་ཕས་ང་ལ་ཇི་ལྟར་སྡུག་པོ་བཏང་ན། ཁོས་ཀྱང་ཨ་ཕར་
དེ་ལྟར་སྡུག་པོ་གཏོང་། ཨ་ཕས་ང་ལ་སྡིག་དམོད་བྱས་ན་ངས་ཀྱང་ཨ་ཕར་སྡིག་དམོད་བྱེད།
ཁོས་ང་ལ་གང་དྲན་དྲན་བྱོས་ཟེར” ཞེས་པའི་སྐད་ཆ་དག་ལས་ཅི་ཡང་ལན་གཞན་མ་ཐོབ།
“འོ་ན་ཆོས་རྫིས་ཀྱང་ཁྱོད་ལ་ཡི་གེ་འབྲི་ཀློག་མི་བསླབ་བམ།” ཞེས་དྲིས་པར།མི་བསླབ། 
ངས་གོ་ཐོས་ལྟར་ན། ཧེ་ཟི་ཁི་ལེ་ཧྥུ་ཡིས་ཆོས་རྫི་དེ་སྒོ་ཆེན་འདིའི་
ཡན་ཆད་ལ་གོམ་པ་གང་སྤོས་ན། ཁོའི་ཁ་ནང་ལ་ཁུ་ཚུར་གྱིས་བརྒྱབ་སྟེ་སོ་མིད་པའི་ནང་
བརྫང་རྒྱུ་ཡིན་ཞེས་བཤད་པ་རེད།”
ངས་ཚ་ལུ་མ་ཁོའི་ལག་ཏུ་བཞག་ཅིང་། ཁོ་ཁྱིམ་དུ་ཕྱིན་ནས་ཨ་ཕ་ལ “ཕྱི་རོལ་ཏུ་
མིང་ལ་ནེ་ལི་དེན་ཟེར་བའི་སྐྱེས་མ་ཞིག་ཐོན་ཏེ་ཁྱོད་དང་ཁ་བརྡ་བྱེད་རྒྱུར་སྒུག་འདུག་
ཅེས་ཤོད་ཅིག” ཟེར་ནས་མངགས།ཁོ་ཁ་ཕྱིར་འཁོར་ནས་ཕར་སོང་ཞིང་ཁྱིམ་དུ་འཛུལ། 
ཡིན་ཡང་ཅུང་ཙམ་འགོར་བ་ན།
ཁྱིམ་སྒོར་ཐོན་པ་ནི་ཧིན་དི་ལེ་མ་ཡིན་པར་ཧེ་ཟི་ཁི་ལེ་ཧྥུ་རེད། ང་རང་སྐྲག་ཐག་ཆོད་ཅིང་
དེ་མ་ཐག་ཁ་ཕྱིར་འཁོར་ཏེ་ལུས་ཤུགས་ཡོད་དགུ་བཏོན་ནས་ལམ་ཆེན་དེད་དེ། དབུགས་
ཐེངས་གཅིག་གིས་སྔོན་གྱི་ལམ་རྟགས་ཡོད་ས་དེར་ཐོན་རག་བར་བྲོས་ཤིང་། གདོན་འདྲེ་
ཞིག་ལ་འཕྲད་པ་དང་ཀུན་ནས་མཚུངས།
དེ་ནི་ཨེ་ས་བྷེ་ལ་ཡི་དོན་དག་དེ་དང་འབྲེལ་བ་ཆེར་མེད་ནའང་། ང་ཁོ་ལ་དོགས་ཟོན་
ཆེ་རུ་གྱུར། ཐ་ན་ལིན་ཏོན་སྐུ་ལྕམ་ལ་ཕོག་ཐུག་ཆེན་པོ་ཞིག་བཟོ་དགོས་པ་བྱུང་རུང་། ངས་
རང་ནུས་ཅི་ཡོད་ཀྱིས་འཇོལ་མོ་གཞིས་ཀའི་ཕྱོགས་སུ་ཁོའི་འདྲེ་ལག་བསྲིང་རྒྱུར་བཀག་
འགོག་བྱེད་འདོད་ཡོད།
ཕྱིས་སུ་ཧེ་ཟི་ཁི་ལེ་ཧྥུ་ཡང་བསྐྱར་སླེབས་དུས། ངེད་ཚང་གི་སྲས་མོས་ཏག་ཏག་ལྷས་
རའི་ནང་ཕུག་རོན་ལ་རྒུམ་བུ་གཏོར་བཞིན་ཡོད། ཉིན་གསུམ་གྱི་རིང་ལ་མོས་སྲུ་མོ་ལ་ཁ་
བརྡ་ཚིག་གཅིག་ཀྱང་མི་བྱེད་ན་ཡང་། ཁོང་ཁྲོའི་རྣམ་འགྱུར་དང་བཅས་གང་སར་ཁ་འཛིང་
ཚིག་རྩོད་ཀྱང་མི་བྱེད་པས་ཚང་མ་ཅུང་ཟད་ལྷོད་ལ་བབས་འདུག ཧེ་ཟི་ཁི་ལེ་ཧྥུ་ཡིས་
ལིན་ཏོན་སྐུ་ལྕམ་ལ་གུས་ལུགས་ལྷག་མ་སྟོན་པའི་གོམས་གཤིས་ཏོག་ཙམ་ཡང་མེད། ཡིན་
ཡང་ད་ལྟ་ཁོས་སྲས་མོ་མཐོང་མ་ཐག་ཁང་ཁྱིམ་གྱི་ཕྱོགས་སུ་ལྟ་ཙམ་བྱེད། སྐབས་དེར་ང་
རང་ཐབ་ཚང་གི་སྒེའུ་ཁུང་འགྲམ་ན་ཡོད་མོད་མྱུར་དུ་ཁོས་མི་མཐོང་སར་ཡིབས། ཁོས་མི་
གཅིག་ཀྱང་མེད་པ་མཐོང་ནས་རྡོ་གཅལ་བརྒྱུད་དེ་སྲས་མོའི་གམ་དུ་སོང་ནས་སྐད་ཆ་ཤབ་
ཤུབ་ཅིག་བཤད། ཕར་བལྟས་ན་སྲས་མོ་སྡུག་ལ་གཏད་སོང་བ་འདྲ། མོ་རྒྱང་བཀྱེད་ནས་
འགྲོ་རྩིས་བྱེད་ཀྱང་། ཁོས་མྱུར་དུ་མོའི་དཔུང་བ་ནས་བཟུང་སྟེ་བཀག མོའི་མགོ་བོ་གཅུས་
ཏེ་བསྡད་ཡོད་པའི་ངང་ཚུལ་ལ་བལྟས་ན། ཁོས་མོར་ལན་འདེབས་མི་འདོད་པའི་དྲི་བ་
ཞིག་དྲིས་སོང་བ་ཤེས་ཐུབ། དེ་ནས་མི་ངན་དེས་མིག་གིས་ཡང་བསྐྱར་ཁང་ཁྱིམ་གྱི་ཕྱོགས
སུ་སྐོར་ཉུལ་ཞིག་བྱས་ཤིང་མི་མེད་པ་མཐོང་བས། སྲས་མོ་ཚུར་རུམ་ཁུང་དུ་འཐེན་ནས་
འཐམས་འཁྱུད་བྱས་སོང་།
“ལྟས་ངན། ངོ་གཉིས་མ། ཁྱོད་ནི་དོན་ངོ་མའི་ལུག་ལྤགས་བཀབ་པའི་སྤྱང་ཀི་ཞིག་
རེད། གཡོ་སྒྱུ་ཆེ་བའི་ཁྲམ་པ།” ངས་དེ་ལྟར་སྐད་བརྒྱབ།
“ནེ་ལི། ཁྱོད་ཀྱིས་སུ་ལ་བཤད་པ་ཡིན།” ཁཱ་སེ་རེན་གྱིས་ངའི་རྒྱབ་ཕྱོགས་ནས་དེ་
ལྟར་ཟེར། ངས་སྒེའུ་ཁུང་ཕྱི་རོལ་གྱི་མི་དེ་གཉིས་ལ་དམིགས་པ་གཏད་ཡོད་པས་མོ་ག་དུས་
ཁང་པའི་ནང་ལ་སླེབས་པའང་མ་ཚོར།
“ཁྱོད་ཀྱི་གྲོགས་པོ་ཡིན་ཟེར་བའི་མདོ་མེད་ཀྱི་མི་དེ་རེད། ལྐོག་ལྐོག་སིབ་སིབ་ངང་
གཞན་གྱི་ཁྱིམ་ལ་ཐོན་ནས་བག་མེད་ཀྱི་བྱ་སྤྱོད་སྤེལ། ཨ་ཁ། ཁོས་ང་ཚོ་མཐོང་བྱུང་། ཁོ་
ཚུར་ཐོན་བྱུང་། ངས་ཁོས་ཇི་ལྟར་གཡོ་སྒྱུའི་ཚིག་གིས་རང་ཉིད་ལ་དག་འདོན་བྱེད་པར་
བལྟ་ཆོག ཁོས་ཁྱོད་ལ་ཁ་ནས་རང་ཉིད་སྲས་མོ་ལ་སྡང་ཞིང་ཡི་མུག་ཟེར་ན་ཡང་། ལྐོག་
ནས་མོ་ལ་དགའ་མདོག་སྟོན་གྱིན་ཡོད་པ་རེད་ཨང་།” ང་རང་ཁོང་ཁྲོའི་དབང་དུ་གྱུར་
ནས་དེ་ལྟར་བཤད།
ལིན་ཏོན་སྐུ་ལྕམ་གྱིས་ཨེ་ས་བྷེ་ལ་ཁོའི་ལག་ནས་ཤོར་ཏེ་མེ་ཏོག་ལྡུམ་རའི་ཕྱོགས་སུ་
བྲོས་སོང་བ་མཐོང་། ཅུང་མ་འགོར་བར། ཧེ་ཟི་ཁི་ལེ་ཧྥུས་སྒོ་ཆེན་ཕྱེ་ནས་ནང་དུ་སླེབས་
བྱུང་། ངས་སེམས་ཀྱི་ཁོང་ཁྲོ་གནོན་མི་ཐུབ་པར་གྱུར་ནའང་། ཁཱ་སེ་རེན་གྱིས་ངའི་ཁ་
བཀག་ཅིང་། “ ཁ་ཕོ་ལ་བལྟས་ན་ཁྱོད་ནི་ཁྱིམ་འདིའི་སྦྱིན་བདག་མ་ཡིན་པ་འདྲ།” ཟེར་
ཞིང་། ད་དུང་ཁོང་ཁྲོའི་ངང་ནས་ང་ལ་སྐད་ཆ་མི་འོས་པ་ཚིག་གཅིག་བཤད་ན་ཐབ་ཚང་
ནས་ཕྱིར་ཕུད་རྒྱུ་ཡིན་ཟེར།
“ཁྱོད་ཀྱིས་རང་ཉིད་སུ་ཡིན་པ་ངོས་ཟིན་པར་གྱིས།ཧེ་ཟི་ཁི་ལེ་ཧྥུ། ཁྱོད་ཀྱིས་དོན་དག་
འདི་འདྲ་ཞིག་གི་མགོ་བརྩམས་ནས་ག་རེ་བྱེད་རྩིས་ཡིན། ཨེ་ས་བྷེ་ལར་རྙོག་དྲ་མ་བཟོ་ཞེས
ངས་ཁྱོད་ལ་བཤད་མྱོང་།ཁྱིམ་འདིའི་མི་ཚང་མ་ཁྱོད་ལ་སུན་སྣང་སྐྱེས་ཤིང་། མཇུག་མཐར་
ལིན་ཏོན་གྱིས་ཁྱོད་རང་སྒོར་ཕུད་དེ་ཡོང་མི་ཆོག་པ་ཞིག་བྱེད་དུ་འཇུག་མི་འདོད་ན། ཁྱོད་
རང་ལམ་དེར་མ་ཞུགས་རོགས། ངས་ཁྱོད་ལ་ཞུ་བ་བྱེད།” ཁཱ་སེ་རེན་གྱིས་དེ་ལྟར་བཤད།
“ཁོས་ཚོད་ལྟ་ཞིག་བྱེད་བསམ་གྱིན་ཡོད་དམ། ཡིན་ཡང་སྐྱབས་མགོན་གྱིས་ཁོར་དེ་
ལྟར་བྱེད་དུ་འཇུག་མི་སྲིད། སྐྱབས་མགོན་གྱིས་ཁོ་གཉོམ་ཆུང་དང་ཡ་རབས་ངང་སྡོད་དུ་
འཇུག་ངེས། ངས་ཉིན་རེ་བཞིན་ཁོ་འཆི་ལམ་དུ་རྫོང་འདོད་ཀྱི་བསམ་པ་ཇེ་དྲག་ཏུ་ཕྱིན་
ནས་སྨྱོ་ལ་ཁད་བྱེད།” ཁོས་དེ་ལྟར་ལན་བཏབ་པ་ན། ང་རང་ཁོའི་སྟེང་དུ་ཞེ་སྤོ་གཏིང་
ནས་ལངས་བྱུང་མོད། ཁཱ་སེ་རེན་གྱིས་ང་ལ་ཁ་རོག་ཏུ་སྡོད་ཅེས་པའི་བརྡ་ཞིག་བསྟན་
ནས་ནང་སྒོ་བརྒྱབ་སྟེ། “ང་ལ་ཁོང་ཁྲོ་མ་སློང་། ངས་ཞུ་བ་བྱས་རུང་ཁྱོད་ཀྱིས་སྣང་མེད་དུ་
འཇོག་དོན་ཅི་ཡིན། མོ་བསམ་གཟས་ནས་ཁྱོད་སར་ཡོང་བ་རེད་དམ།” ཞེས་ཟེར།
“དེ་ཁྱོད་དང་འབྲེལ་བ་ཅི་ཡོད།” ཁོས་དེ་ལྟར་སྐད་བརྒྱབ་བྱུང་། “ མོ་འཐད་པ་བྱུང་
ན་ངས་མོ་ལ་འོ་བྱས་ཀྱང་ཆོག ཁྱོད་ལ་དེར་ངོ་རྒོལ་བྱེད་པའི་དབང་ཆ་མེད། ང་ཁྱོད་ཀྱི་ཁྱོ་
ག་མིན་པས་ཕྲག་དོག་བྱེད་དགོས་དོན་མེད།” ཅེས་ཟེར།
“ངས་ཁྱོད་ལ་ཕྲག་དོག་བྱེད་པ་མིན།” སྦྱིན་བདག་མས་དེ་ལྟར་ཟེར་བ་དང་། “ངས་
ཁྱོད་རང་བསམ་པ་ཡིན། ཁྱོད་རང་ཁོག་རྒྱ་ཆེ་བར་མཛོད། ང་ལ་ངོ་མདོག་སྡུག་པོ་མ་སྟོན་
རོགས། གལ་ཏེ་ཁྱོད་ཀྱིས་ཨེ་ས་བྷེ་ལ་བློར་འབབ་ན་མོ་དང་གཉེན་སྒྲིག་བྱེད་ཆོག ཡིན་
ཡང་ངོ་མ་བློར་བབས་པ་ཡིན་ནམ། ཧེ་ཟི་ཁི་ལེ་ཧྥུ། ཁྱོད་ཀྱིས་སྐད་ཆ་དྲང་མོར་ཤོད། ལྟོས་
དང་། ཁྱོད་ཀྱིས་ལན་མི་འདེབས་དོན་ཅི། ཁ་མི་གྲག་ན་ངས་ཁྱོད་མོ་ལ་མི་དགའ་བར་གོ་བ་
ལེན་ངེས་ཡིན” ཞེས་ཟེར། “ཡང་གཅིག་བཤད་ན། སྐུ་ཞབས་ལིན་ཏོན་ནི་རང་གི་སྲིང་
མོ་ཁོ་དང་གཉེན་སྒྲིག་བྱེད་པར་འཐད་སྲིད་དམ།” ངས་དེ་ལྟར་བཤད།
“ལིན་ཏོན་འཐད་ངེས་རེད།” ལྕམ་མོས་དེ་ལྟར་ཚིག་ཐག་བཅད་ནས་བཤད།“ཁོས་དེ་ལ་
སེམས་ཁུར་བྱེད་མི་དགོས། ཁོ་འཐད་པ་མ་བྱུང་ཡང་དོན་དེ་ངས་བསྒྲུབ་
ཐུབ། དེ་ན་ཁྱོད། ཁཱ་སེ་རེན། ང་ཚོས་བཤད་མཚམས་འདིར་ཐོན་དུས། ང་ཁྱོད་ལ་ཁ་བརྡ་
ཚིག་འགའ་ཡོད། ངའི་སེམས་སུ་གསལ་ལེར་ཡིན། ཁྱོད་ཀྱིས་ང་ལ་ཁྲེལ་མེད་བྱས་པ་དེ།
ཇི་འདྲའི་སྙིང་རྗེ་མེད་པ་ཞིག་རེད་ཨང་། ཁྱོད་ཀྱིས་ངས་དོན་དེ་ཤེས་མེད་པ་རེད་སྙམ་ཚེ
ཁྱོད་རང་ནོར་སོང་བ་རེད། སྐད་ཆ་སྙན་མོ་འགའ་བཤད་ནས་ངའི་སེམས་ཀྱི་སྡུག་བསྔལ་
དེ་བརྗེད་དུ་འཇུག་འདོད་པ་ནི་ངོ་མ་སྟོང་བསམ་རེད། གལ་ཏེ་ངས་ནི་རང་སྡུག་རང་གིས་
བསྲན་ཏེ་འཁོན་ལན་བསློག་མི་སྲིད་སྙམ་པ་ཡིན་ན། ངས་ཁྱོད་ལ་དེ་འདྲ་ཞིག་རྩ་བ་ནས་
མིན་པ་ཤེས་སུ་བཅུག་ཆོག ཡུན་རིང་པོར་སྒུག་མི་དགོས། ངས་ཁྱོད་ལ་ད་དུང་བཀའ་དྲིན་
ཞུ་འོས། ཁྱོད་ཀྱིས་སྲས་མོའི་གསང་བ་དེ་ང་ལ་བཤད་སོང་། ངས་དེ་ཇི་དགར་བེད་སྤྱོད་
བྱེད་སྲིད། ཁྱོད་ཀྱིས་ལྟད་མོར་བལྟས་ཆོག” ཧེ་ཟི་ཁི་ལེ་ཧྥུ་ཡིས་དེ་ལྟར་བཤད།
“འདི་ཡང་ཁོའི་གཤིས་ངན་ཅི་ཞིག་གི་མངོན་རྟགས་ཡིན་ནམ།” ཁཱ་སེ་རེན་གྱིས་
སྐད་བརྒྱབ་བྱུང་། “ངས་ཁྱོད་ལ ‘ཁྲེལ་མེད’ བྱས་སོང་། དེ་བས་ཁྱོད་རང ་འཁོན་
ལན’ རྩོད་དུ་ཡོང་བ་ཡིན་ནམ། ཁྱོད་ཀྱིས་འཁོན་ལན་ཇི་ལྟར་རྩོད་འདོད། དྲིན་བྱས་དྲིན་
དུ་མི་གོ་བའི་དུད་འགྲོ། ངས་ཁྱོད་ལ་ཁྲེལ་མེད་ཅི་ཞིག་བྱས་སོང་།” ཟེར།
“ངས་ཁྱོད་ལ་འཁོན་ལན་རྩོད་པ་མིན།” ཧེ་ཟི་ཁི་ལེ་ཧྥུ་ཡིས་དེ་ལྟར་ཟེར་ཞིང་།
ཁོའི་ཁོང་ཁྲོ་ཅུང་ཟད་ཞི་འདུག “དེ་ངའི་འཆར་གཞིའི་ནང་ན་མེད། དཔོན་ངན་གྱིས་རང་
༸གི་འཁོར་འབངས་ལ་མནར་གཅོད་བཏང་ཚེ། དེ་དག་གིས་ཡར་ལངས་ནས་ངོ་རྒོལ་བྱེད་
མི་ཕོད་པར་སེམས་ཀྱི་ཞེ་སྡང་ཐམས་ཅད་རང་གི་མངའ་ཞབས་ཀྱི་བྲན་གཡོག་གི་སྟེང་དུ་
འཕོ་བ་རེད། ཁྱོད་ཀྱིས་རང་ལ་བདེ་སྐྱིད་ཡོང་ཆེད་ང་རང་སྡུག་ལ་སྦྱར་ནས་འཆི་ལམ་དུ་
གཏད་ཀྱང་བསམ་འཆར་མེད། ཡིན་ཡང་ངས་ཀྱང་དེ་དང་མཚུངས་པའི་བྱེད་ཐབས་སྤྱད་
དེ་རང་ཉིད་ལ་སྤྲོ་སྣང་རེ་འཚོལ་ཞོར། གཞན་གྱི་ཁྱད་གསོད་ལ་གཡོལ་ཆོག་པར་ཞུ། 
ཁྱོད་ཀྱིས་ངའི་ཕོ་བྲང་བཤིག་ནས་བདེ་ཐང་དུ་བསྒྱུར་རྗེས། སྤྱིལ་བུ་ཞིག་བཟོས་ཏེ་འདི་ནི་ཁྱོད་
ཀྱི་བྱ་དགའི་ཁྱིམ་གཞིས་ཡིན་ཞེས་སྙིང་རྗེ་ཡོད་མདོག་གིས་མི་གནང་རོགས། ཨེ་ས་བྷེ་ལ་
ཆུང་མར་ལེན་པ་ནི་ཁྱོད་ཀྱི་སེམས་གཏིང་གི་རེ་བ་མིན་པ་ངས་ཐག་གིས་ཆོད།” ཅེས་ཟེར།
“ཨ་ཁ། འོ་ན་ངས་ཁྱོད་ལ་ཕྲག་དོག་མ་བྱས་པས་ཉེས་སོང་ངམ། ཡ། ཆོག་འདུག ང་
རྗེས་ཕྱོགས་ཁྱོད་ཀྱི་གཉེན་དོན་གྱི་བར་བ་མི་བྱེད། དེ་ནི་གདོན་འདྲེ་སཱ་དེན་ལ་རྣམ་ཤེས་
སྡིག་སྒྲིབ་ཅན་ཞིག་སྐྱེས་སུ་ཕུལ་བ་དང་གཉིས་སུ་མེད། སཱ་དེན་དང་འདྲ་བར་ཁྱོད་ཀྱི་བདེ་
སྐྱིད་དེས་གཞན་ལ་སྡུག་བསྔལ་སྟེར།དེ་ནི་ཁྱོད་རང་གིས་ར་སྤྲོད་བྱས་བྱུང་། ཁྱོད་དང་ཐོག
ཁྱིམ་འདིར་སླེབས་དུས། ཨེ་དི་ཀ་ལ་སྙིང་རླུང་ཆེན་པོ་བསླངས། ཕྱིས་སུ་ཁམས་ཅུང་དྭངས་
སོང་བས་ངས་སེམས་ཀྱང་བདེ་ལ་བབས་ནས་ལྷོད་འཇགས་སུ་གྱུར། ཡིན་ཡང་ཁྱོད་ལ་ཅི་
བྱུང་བ་རེད། ངེད་ཚོའི་བར་ལ་དོན་དག་མ་བྱུང་བ་ཤེས་ཚེ་ཁྱོད་རང་འདུག་མི་ཐུབ་བམ།
ཧ་ལམ་ཁྱོད་ཀྱིས་འགལ་རྩོད་དྲག་པོ་ཞིག་སློང་བསམས་འདུག ཧེ་ཟི་ཁི་ལེ་ཧྥུ། ཁྱོད་ལ་དེ་
འདྲའི་སྤྲོ་བ་ཡོད་ན་ཕར་སོང་ནས་ཨེ་དི་ཀ་དང་འཁོན་འཛིང་བྱོས་དང་། ད་དུང་ཁོའི་སྲིང་
མོ་ཡང་གཡོ་ཁྲིད་བྱེད་ཆོག ཁྱོད་ཀྱིས་བྱེད་ཐབས་ཐ་ཤལ་འདི་འདྲ་སྤྱད་ནས་ང་ལ་མནར་
གཅོད་གཏོང་ཞིང་འཁོན་ལན་རྩོད་དུ་ཡོང་བ་ནི་བློ་ཡུལ་ལས་འདས་པ་ཞིག་རེད།” ཁཱ་
སེ་རེན་གྱིས་དེ་ལྟར་ཟེར། རེ་ཞིག་ཁོ་གཉིས་ཀའི་སྐད་ཆ་བཤད་མཚམས་ཆད་སོང་། ལིན་
ཏོན་ལྕམ་མོ་མེ་ཐབ་ཀྱི་འགྲམ་དུ་ཙོག་ཅིང་མཁུར་ཚོས་དམར་པོར་གྱུར་ནས་སེམས་
ཁམས་ལྗིད་ཏིག་གེར་གནས། དེ་ལྟ་བུའི་སྡུག་ཡུས་དེ་རིམ་གྱིས་མོའི་སེམས་ཀྱི་ངོ་བོར་གྲུབ་
ཅིང་། ཡལ་བར་འདོར་དཀའ་ལ་ཚོད་འཛིན་ཡང་བྱེད་ཐབས་མེད་པར་གྱུར། ཁོའི་ལག་
ཟུང་མཆན་ཁུང་གཡས་གཡོན་དུ་གཏད་ནས་མེ་ཐབ་ཀྱི་མདུན་དུ་ལངས་འདུག་ལ། ཁོག་
ཏུ་བསམ་ངན་སྣ་ཚོགས་འཆར་གྱིན་ཡོད་ཚོད་རེད། སྐབས་དེར་ང་རང་ཁོ་ཚོ་དང་གྱེས་
ནས་སྦྱིན་བདག་འཚོལ་དུ་ཕྱིན། སྦྱིན་བདག་གིས་ཁཱ་སེ་རེན་ཁང་པ་འགབ་མར་དེ་འདྲ་
འགོར་དོན་ཅི་ཡིན་ནམ་སྙམ་བཞིན་བསྡད་འདུག
“ཨེ་ལུན། ཁྱོད་ཀྱིས་ལྕམ་མོ་མཐོང་སོང་ངམ།” ང་རང་ནང་ལ་ཐོན་མ་ཐག་ཁོང་
གིས་ང་ལ་དེ་ལྟར་དྲིས་བྱུང་།
“ལྕམ་མོ་ཐབ་ཚང་དུ་འདུག་ལགས། ཧེ་ཟི་ཁི་ལེ་ཧྥུའི་བྱ་སྤྱོད་ཀྱིས་མོའི་སེམས་མི་
སྐྱིད་པ་བཟོས་འདུག ངས་བལྟས་ན་མགྲོན་པོ་དེར་སྣེ་ལེན་བྱེད་སྟངས་བསྒྱུར་རན་རེད།
མགྲོན་རྩིས་ཆེ་དྲགས་ན་དེ་འདྲ་ཡག་པོ་མ་རེད།” ཅེས་ལན་བཏབ།
དེ་ནས་ངས་སྔོན་ཏག་ཏག་ལ་ལྷས་རའི་ནང་བྱུང་བའི་དོན་དག་དང་། དེའི་འཕྲོར་ཁ་
རྩོད་བརྒྱབ་པའི་གནས་ཚུལ་རྣམས་ཇི་བཞིན་བཤད་པ་ཡིན། སེམས་སུ་གལ་ཏེ་ལྕམ་མོས་
མགྲོན་པོ་དེ་འགེབ་སྲུང་མ་བྱས་ན་ངའི་སྐད་ཆ་འདི་རིགས་ཀྱིས་མོ་ལ་གནོད་པ་འབྱུང་མི་
སྲིད་སྙམ་པ་ཡིན།
སྐུ་ཞབས་ལིན་ཏོན་གྱིས་ངའི་སྐད་ཆར་ཉན་རྗེས། ཕར་བལྟས་ན་ལྕམ་མོའི་ཕྱོགས་
ནས་སྐད་ཆ་བཤད་རྩིས་མིན་པ་འདྲ་སྟེ། “ངོ་མ་ཁོང་ཁྲོ་བསླངས་འོངས། མོས་ངོ་སོ་ལ་མི་
འཛེམ་པར་མི་དེ་ད་དུང་གྲོགས་པོར་བརྩིས་འདུག ད་དུང་ང་སོང་ནས་སྣེ་ལེན་བྱ་རོགས་
ཟེར། ཨེ་ལུན། སོང་ནས་མི་འགའ་བོས་ཤོག་དང་། ཁཱ་སེ་རེན་ལ་མི་ངན་དེ་དང་ལབ་གླེང་
བྱེད་མཚམས་འཇོག་ཏུ་འཇུག་དགོས། ངས་མོ་གུ་ཡངས་སུ་བཏང་ཟིན།” ཟེར།
ཁོ་ཐོག་ཁང་ལས་བབས་ཏེ། གཡོག་པོ་གཉིས་ལ་བར་ཁྱམས་ནས་སྒུག་ཏུ་བཅུག་སྟེ་
རང་ཉིད་ཐབ་ཚང་གི་ཕྱོགས་སུ་ཆས། ང་ཡང་ཁོང་གི་རྗེས་འབྲངས་ནས་སོང་།
ཐབ་ཚང་དུ་ཁོ་གཉིས་ཀྱིས་ཡང་བསྐྱར་ཁ་རྩོད་བྱེད་སྒང་རེད། ལིན་ཏོན་ལྕམ་མོས་
སྐད་གསང་མཐོན་པོས་ཁོ་ལ་སྡིགས་དམོད་དྲག་པོ་བྱེད་ཀྱིན་གདའ། ཧེ་ཟི་ཁི་ལེ་ཧྥུས་ནི་
སྡིགས་དམོད་དེ་མ་བཟོད་པ་འདྲ་སྟེ། སྒེའུ་ཁུང་གི་ཉེ་ལོགས་ཤིག་ཏུ་མགོ་བོ་སྨད་དེ་བསྡད་
འདུག ཁོས་སྦྱིན་བདག་ཐོན་པ་མཐོང་མ་ཐག ལྕམ་མོ་ལ་གསང་བརྡ་ཞིག་བསྟན་པ་ན།
ལྕམ་མོའི་ཚིག་མཚམས་ཀྱང་རྦད་དེ་ཆད་སོང་།
“དོན་ཅི་ཞིག་བྱུང་བ་རེད། ཁྱོད་ཀྱིས་རང་གི་ངོ་སོ་མི་བསམ་པར། འཆལ་པོ་འདིའི་
མདུན་ནས་སྐད་ཆ་དེའི་རིགས་བཤད་དེ་བསྡད་འདུག ངས་བལྟས་ན་འདི་ནི་ཁོའི་རྒྱུན་
ལྡན་གྱི་སྤྱོད་སྟངས་ཤིག་ཡིན་པས། ཁྱོད་ཀྱང་ཁོའི་ངན་གཤིས་དེ་ལ་ལོབས་འདུག"
“ཁྱོད་ཀྱིས་ལྐོག་ཉན་བྱས་པ་ཡིན་ནམ།” ལྕམ་མོས་ཧ་ཅང་ཡི་མི་རངས་པའི་སྒོ་
ནས་དེ་ལྟར་བཤད་པ་དང་། ཁྱོ་ག་ཁོང་ཁྲོ་ལངས་མིན་ལ་སྣང་དོགས་ཅི་ཡང་མི་བྱེད།
ཧེ་ཟི་ཁི་ལེ་ཧྥུས་མགོ་བོ་དལ་གྱིས་ཡར་དགྱེ་ཞིང་། དེ་མུར་སྣ་དགོད་ཅིག་བྱས་ཤིང་།
སྣ་དགོད་དེ་བསམ་བཞིན་དུ་ལིན་ཏོན་གྱི་རྣམ་རིག་རང་སྟེང་དུ་འགུགས་ཆེད་དུ་བྱས་པ་
ཡིན་ཚོད་རེད། དོན་ལ་ཁོའི་དམིགས་ཡུལ་ཡང་འགྲུབ་སོང་། ཡིན་ཡང་། ལིན་ཏོན་གྱིས་
ཁོ་དང་ཁ་འཐབ་དྲག་པོ་བྱེད་འདོད་མེད་པ་འདྲ་སྟེ། “སྐུ་ཞབས། ངས་ད་ལྟའི་བར་དུ་ཁྱོད་
ལ་གུ་ཡངས་གནང་བ་ཡིན། ཡིན་ཡང་དེ་ནི་ངས་ཁྱོད་ཀྱི་ཐ་ཤལ་གྱི་བྱ་སྤྱོད་མ་ཤེས་པ་མིན་
ཏེ། ཉེས་པ་ཆ་ཚང་ཁྱོད་ཁོ་ནའི་མགོར་བཀལ་ན་ཡང་མི་འགྲིག་སྙམ་པ་ཡིན། ཁཱ་སེ་རེན་
ནི་ད་དུང་ཁྱོད་དང་འབྲེལ་འདྲིས་མི་ཆད་པས། ངས་ཀྱང་དེ་ལྟར་རང་སོར་བསྐྱུར་བ་ཡིན།
དེ་ནི་ཇི་འདྲའི་ནོར་འཁྲུལ་གྱི་བྱེད་སྟངས་ཤིག་རེད། འོན་ཀྱང་དུག་དང་མཚུངས་པའི
ཁྱོད་ཀྱིས་ང་ཚོ་ཚང་མ་བསླད་པར་བྱས་སོང་། མཇུག་འབྲས་དེ་བས་ངན་པ་ཞིག་མི་འབྱུང་
ཆེད། དེ་རིང་ནས་བཟུང་ཁྱོད་རང་ངེད་ཀྱི་སྒོ་རྩར་བཏུད་མི་ཆོག མྱུར་དུ་ཕྱིར་ཕེབས་ཤིག
སྐར་མ་གསུམ་གྱི་དུས་ཚོད་ནང་མི་འགྲོ་ན། ངས་གནས་ལུགས་མི་བརྩི་ཞེས་ལེ་བདའ་མ་
བྱེད།” ཅེས་བཤད་སོང་།
ཧེ་ཟི་ཁི་ལེ་ཧྥུས་ལིན་ཏོན་གྱི་མགོ་ནས་མཇུག་བར་དུ་ཞིབ་ལྟ་ཐེངས་ཤིག་བྱས་ཏེ་འཕྱ་
སྨོད་ཀྱི་མིག་མདངས་དང་བཅས། “ཁཱ་སེ། ཁྱོད་ཀྱི་ལུ་གུ་འདིས་འབྲོང་དང་འདྲ་བར་མི་
ལ་སྐྲག་སློང་རྩིས་བྱེད། ཡིན་ཡང་ཁོའི་ར་རྩེས་ངའི་ཁུ་ཚུར་ལ་བརྡུང་ཕོད་དམ། སྙིང་རེ་རྗེ།" ཞེས་ཟེར།
སྦྱིན་བདག་གིས་བར་ཁྱམས་ལ་བལྟས་ཏེ་ང་ལ་ལག་བརྡ་ཞིག་བཏང་བྱུང་། ངས་བརྡ་
དེའི་ཧ་གོ་ནས་ཞབས་ཞུ་ལག་རོགས་དེ་གཉིས་འབོད་དུ་འགྲོ་རྩིས་བྱེད་དུས། ལྕམ་མོས་
ཤེས་ཚོར་བྱུང་སྟེ། ང་རང་ཕྱིར་འཐེན་ཞོར་སྒོ་ཁྲོག་སེ་བརྒྱབ་པ་དང་། དེ་མུར་ནང་ལོགས་
ནས་སྒོ་ཟྭ་བརྒྱབ་བྱུང་། “ཉི་མའི་དཀར་ངོགས་སུ་ཁྱོད་ཀྱིས་ཅི་བྱེད་རྩིས་ཡོད། ཁྱོད་ལ་
དཔའ་ཁེར་ཐུག་བྱེད་པའི་སྙིང་སྟོབས་མེད་ན། ཧེ་ཟི་ཁི་ལེ་ཧྥུ་ལ་དགོངས་དག་ཞུས། ཡང་
ན་ཁོའི་རྡུང་རྡེག་ཉོས། དཔའ་མེད་ན་དཔའ་རྟགས་མ་སྟོན། ངས་ལྡེ་མིག་མི་སྟེར་ཁོ་ཐག་
ཡིན། ངས་ཁྱོད་གཉིས་ལ་བསམ་བཟང་བཅངས་པ་ཡིན། ཡིན་ཡང་འདི་ནི་ང་ལ་ཐོབ་པའི་
མཇུག་འབྲས་རེད། གཅིག་ནི་བླུན་རྒན་དང་། ཅིག་ཤོས་ནི་གཏུམ་པོ་རང་རེད། གཉིས་
ཀ་ཡང་རྒྱ་ཡན་དུ་བཏང་དྲགས་པས། ད་ནི་མི་འདོད་པའི་ཞེ་སྡང་འདི་འདྲ་བསླངས་
བྱུང་། དངོས་གནས་དགོད་བྲོ་བ་ལ་ཨང་། ཨེ་དི་ཀ ངས་སྔོན་ལ་ཁྱོད་དང་ཁྱོད་ཀྱི་ཁྱིམ་ལ་
སྲུང་སྐྱོབ་བྱས་པ་ཡིན། ཡིན་ཡང་ཁྱོད་ཀྱིས་ང་ལ་འདི་འདྲའི་ངན་སེམས་བཟུང་བས། ད
ནི་ཧེ་ཟི་ཁི་ལེ་ཧྥུས་ཁྱོད་ལ་རྡུང་རྡེག་ཚ་ནན་ཞིག་བཏང་ན་བསམ་བྱུང་།” ལྕམ་མོས་དེ་
ལྟར་ཟེར
རྡུང་རྡེག་མ་ཉོས་གོང་སྦྱིན་བདག་གི་དཔའ་ངར་རང་ཤུགས་ཀྱིས་ཞུམ་སོང་། ཁོས་
ལྕམ་མོའི་ལག་གི་ལྡེ་མིག་འཕྲོག་རྩིས་བྱས་མོད། ལྕམ་མོས་དེ་མ་ཐག་ལྡེ་མིག་མེ་ལྕེ་དམར་
ལམ་ལམ་དུ་འབར་བའི་ཐབ་ཀའི་ནང་གཡུགས།
སྐབས་དེར། ཨེ་དི་ཀ་ནི་ལུས་ཡོངས་དངངས་འདར་ཞིག་བྱས་པ་དང་། ངོ་མདོག་
སྐྱ་བོར་གྱུར་ཅིང་ཨམ་གཙིགས་བསྡམས་ཏེ་སེམས་འགྱུ་དྲག་པོ་གནོན་ཅི་ཐུབ་བྱས་ན་
ཡང་། སྐྱོ་གདུང་དང་ངོ་ཚ་ལྷན་ཅིག་ཏུ་སྐྱེས་ཤིང་། རྐུབ་སྟེགས་སྟེང་ཙོག་ཅིང་ལུས་པོ་རྒྱབ་
ངོས་སུ་བསྙེས་ནས་ལག་པས་ངོ་གདོང་བཀབ་བྱུང༌།“ཨ་ཙི། སྐྱབས་མགོན། སྔོན་ཆད་ལྟར་ན། 
ཁྱོད་ལ་དཔའ་བོ་ཁོག་རྒྱ་ཅན་ཞེས་པའི་མཚན་སྙན་ཐོབ་སྲིད། 
ང་ཚོས་ཁྱོད་ལ་འཆོར་ལྭ་བསྐོན་ངེས། གལ་ཏེ་ད་ལྟ་ཧེ་ཟི་ཁི་ལེ་ཧྥུས་
ཁྱོད་ལ་མཛུ་གུ་ཞིག་བསྲིང་ཚེ།དེ་ནི་ཤིག་གི་སྟེང་ལ་སྟ་རེ་ཞེས་པའི་དཔེ་ལྟར་རེད། སེམས་
བདེ་མོ་བྱོས། སུས་ཀྱང་ཁྱོད་ལ་ལག་པས་རེག་མི་སྲིད། སྤྱང་ཀི་མཐོང་མ་མྱོང་བའི་ལུ་གུ་
ལྟ་བུ། ལུ་གུའང་ཁྱོད་ཀྱི་དཔེ་རུ་མི་འོས་ཏེ། འོ་མ་ཁ་ལ་མ་བྲལ་བའི་ཡོས་བུ་ཆུང་ཆུང་ཞིག་
རེད།” ལྕམ་མོས་དེ་ལྟར་སྐད་བརྒྱབ།
“ཁྱོད་རང་འདི་ལྟ་བུའི་སྡར་མ་ཞིག་ལ་ཇི་ལྟར་དགའ་བ་ཡིན། ཁཱ་སེ་རེན། ང་ཁྱོད་
ཀྱི་མིག་རྒྱང་དེ་ལ་ཧ་ལས་སོང་། ཁྱོད་ཀྱིས་འདི་ལྟ་བུའི་ཁ་ཆུ་ཙ་ར་ར་བྱེད་ཞོར་འཁུམ་ནས་
སྡོད་པའི་མི་ཞིག་དང་ལེན་བྱས་ཏེ་ང་རང་སེམས་ནས་དོར། ངས་ཁོ་ལ་ཁུ་ཚུར་གྱིས་གཞུ་
མི་འདོད། འོན་ཀྱང་རྡོག་བརྫིས་འགའ་བྱས་ན་སེམས་ནད་ཅུང་ཟད་སངས་ངེས་རེད། ཁོ་
ངུ་ཤུམ་བྱེད་པ་རེད་དམ། ཡང་ན་དྲན་མེད་དུ་བརྒྱལ་རྩིས་བྱེད་ཀྱིན་ཡོད།” ཧེ་ཟི་ཁི་ལེ་
ཧྥུས་དེ་ལྟར་ཟེར་བཞིན་ལིན་ཏོན་གྱི་གམ་དུ་ཐོན་པ་དང་། ཁོའི་རྐུབ་སྟེགས་ནས་བཟུང་སྟེ་
ཕར་སྒུལ་ཚུར་སྒུལ་འགའ་བྱས་སོང་།
སྐབས་དེ་ཙ་ན་སྦྱིན་བདག་གིས་གློ་བུར་དུ་ཡར་འཕག་མཆོང་ཞིག་བརྒྱབ་ཅིང་ཧེ
ཟི་ཁི་ལེ་ཧྥུའི་ཨོལ་སྒོ་ལ་གཟས་ནས་ཁུ་ཚུར་ཞིག་གཞུས་སོང་། གལ་ཏེ་ལུས་ཟུངས་རིད་
པའི་མི་ཞིག་ཡིན་ཚེ་ཐང་ལ་བསྒྱེལ་ཡོད་ཁོ་ཐག་རེད། སྐར་མ་གཉིས་གསུམ་རིང་ལ་ཧེ་ཟི་
ཁི་ལེ་ཧྥུས་དབུགས་ཀྱང་འབྱིན་རྔུབ་དཀའ་བར་གྱུར། གླགས་དེ་དང་བསྟུན་ནས་སྦྱིན་
བདག་ནི་ལྟག་སྒོ་ནས་ཕྱིར་བུད་པ་དང་། དེ་ནས་ར་སྐོར་བརྒྱུད་དེ་སླར་ཡང་མདུན་སྒོ་ལ་
ཉེ་བར་བཅར།
“ད་ནི་ཁྱོད་རང་གནས་འདིར་སླར་ཡོང་ས་མེད།” ལྕམ་མོས་དེ་ལྟར་སྐད་བརྒྱབ་
པ་དང་། དེ་ནས་ཧེ་ཟི་ཁི་ལེ་ཧྥུ་ལ། “མྱུར་དུ་ལོག་ཅིག ད་ནི་ཁོས་དཀྲུམ་མདའ་ཞིག་ཁྱེར་
ཞིང་ལག་རོགས་འགའ་ཁྲིད་ཡོང་ངེས་ཡིན། གལ་ཏེ་ཁོས་འུ་གཉིས་ཀྱི་ཁ་བརྡའི་ནང་དོན
རྣམས་ལྐོག་ཉན་བྱས་ཏེ་གོ་ཡོད་ཚེ། ཁོས་ད་ནི་ཁྱོད་རང་དགར་བསྐྱུར་མི་སྲིད། ཁྱོད་ཀྱིས་
ང་ལ་འོས་མེད་བྱས་སོང་། ཡིན་ཡང་། ཁྱོད་རང་ཕྱིར་ལོག་ཅིག ངས་ཁོ་ཅི་བྱ་གཏོལ་བྲལ་
དུ་གྱུར་པ་མཐོང་དགོས་ནའང་། ཁྱོད་རང་འདི་ལྟའི་ཉེན་ཁའི་གནས་སུ་ལྷུང་དུ་འཇུག་མི་
འདོད།” ལྕམ་མོས་དེ་ལྟར་བཤད།
“ཁོ་སླར་ཡང་ནང་དུ་ཡོང་མི་སྲིད།” སྐབས་དེར་ང་བར་ལ་བཙངས་ཏེ་རྫུན་ཆུང་
ཆུང་ཞིག་བསྒྲིགས་པ་ཡིན། “རྟ་བ་དང་ལག་རོགས་གཉིས་ཀ་ཕ་གི་ནས་ཚུར་ཡོང་བཞིན་
འདུག ཁྱོད་རང་ཁོ་ཚོས་སྒོར་འདྲུད་རག་བར་དུ་སྡོད་ག་ལ་སྲིད། ཁོ་ཚོ་ཚང་མའི་ལག་ཏུ་
དབྱུག་པ་བཟུང་འདུག སྦྱིན་བདག་གིས་ཕར་སྣེ་ནས་ཁོ་ཚོས་བཀའ་བཞིན་བསྒྲུབ་པར་
ལྟད་མོ་བལྟས་ནས་སྡོད་ངེས་རེད།” ཅེས་བཤད།
དོན་ངོ་མར་ཡང་སྐུ་ཞབས་ལིན་ཏོན་གྱིས་ལག་རོགས་ཁྲིད་ནས་ར་སྐོར་ནང་ཚུར་
ཡོང་བཞིན་གདའ། ཧེ་ཟི་ཁི་ལེ་ཧྥུས་ནི་གཞིས་གཡོག་དེ་དག་དང་ལག་འཛིང་བྱེད་མི་
འདོད་པའི་དབང་གིས། གློ་བུར་དུ་ལྕགས་ཐབ་ཀྱི་སྐམ་པ་བཟུང་ནས་སྒོའི་ནང་ཟྭ་བཅགས་
ཏེ་ཕྱི་རོལ་ཏུ་བྲོས་སོང་།
ལྕམ་མོ་འཚུབ་ཆ་ལངས་ནས་ཐོག་ཁང་དུ་འགྲོ་ཞོར་ང་རང་ཡང་མོའི་ཕྱི་ཕྱིར་བོས་
བྱུང་། ཐེངས་འདིའི་དོན་རྐྱེན་ཐད་ང་ལའང་བྱས་རྗེས་ཅུང་ཟད་ཡོད་པ་ལྕམ་མོས་ཤེས་ཀྱིན་
མི་འདུག ངས་མོར་ཤེས་སུའང་འཇུག་མི་འདོད།
“ང་ཧ་ལམ་སྨྱོ་རྒྱུ་ཡིན་པ་འདྲ། ཨེ་ལུན།” ལྕམ་མོས་དེ་ལྟར་ཟེར་བཞིན་འབོལ་ཁྲིའི་
སྟེང་འགྱེལ། “ངའི་མགོ་ལ་ཐོ་བ་བརྒྱ་སྟོང་གིས་དུས་གཅིག་ལ་བཞུས་པ་ལྟར་འགས་སྙམ་
བྱེད། ཨེ་ས་བྷེ་ལར་ཤོད་དང་། ད་ཐེངས་ཀྱི་དོན་རྐྱེན་འདི་མོ་ལ་བརྟེན་ནས་བྱུང་བ་རེད།
སྐབས་འདིར། མོ་དང་ཡང་ན་མི་གཞན་སུ་ཞིག་གིས་ང་ལ་ཁོང་ཁྲོ་བསླངས་ཚེ་ང་་རང་
སྨྱོ་ཁོ་ཐག་རེད། ད་དུང་ཨེ་ལུན། ཁྱོད་ཀྱིས་དོ་ནུབ་ཨེ་དི་ཀ་མཐོང་ཚེ། ང་ལ་ནད་དྲག་པོ་ཞིག
འབྱུང་ཉེན་ཆེ་ཞེས་ཁོ་ལ་བཤད་རོགས། དོན་དངོས་སུའང་དེ་ལྟར་ཡིན་པར་སྨོན། ཁོས་ང་
སྐྲག་ཏུ་བཅུག་སོང་། ངའི་སེམས་པ་སྡུག་ལ་གཏད་སོང་། ངས་ཀྱང་ཁོ་ལ་སྐྲག་ཅིག་བསླང་
དགོས་འདུག ཡང་ན་ཁོ་འདིར་ཡོང་སྟེ་ཡང་བསྐྱར་སྡིགས་དམོད་དང་ལེ་བདའ་བྱེད་སྲིད།
ངས་ཁོ་ལ་ལན་སློག་ཁོ་ཐག་ཡིན། དོན་དག་འདི་ནམ་ཞིག་ལ་མཇུག་རྫོགས་རྒྱུ་ནི་སྐྱབས་
མགོན་ཁོ་ནས་མཁྱེན་ངེས་རེད།
ཁྱོད་ཀྱིས་ཁོ་ལ་དེ་ལྟར་བཤད་སྲིད་དམ། བདག་གི་ཨེ་ལུན་བཟང་པོ། ཁྱོད་ཀྱིས་
ཤེས་གསལ་ལྟར་དོན་འདི་ང་རང་ལན་པ་མིན། ཁོས་ལྐོག་ཉན་བྱེད་རྒྱུ་ཞིག་ཇི་ལྟར་དྲན་
པ་རེད། སེམས་པ་གདོན་གྱིས་བརླམས་པ་ཡིན་ནམ། ཁྱོད་རང་སོང་ཤུལ་དུ་ཧེ་ཟི་ཁི་ལེ་
དྷུས་སྐད་ཆ་ཚད་ལས་བརྒལ་བ་བཤད་སོང་། ཡིན་ཡང་ངས་དེ་མ་ཐག་རྩོད་གཞི་བརྗེས་
ནས་ཨེ་ས་བྷེ་ལ་གླེང་དུ་མ་བཅུག ད་ནི་ཉོག་དཀྲུགས་སོང་། འདི་དག་ཡོད་ཚད་ཁོས་ལྐོག་
ཉན་ཅི་ཐུབ་བྱས་པས་ལན། གལ་ཏེ་ཨེ་དི་ཀ་ཡིས་ངེད་གཉིས་ཀྱི་ཁ་བརྡ་གོ་མེད་ཚེ། འདི་
འདྲའི་གནས་སུ་ལྷུང་མི་སྲིད། ངོ་མ། ངས་ཁོའི་ཆེད་དུ་ཧེ་ཟི་ཁི་ལེ་ཧྥུ་ལ་སྡིགས་དམོད་
དྲག་པོ་བྱས་པ་ཡིན། ཡིན་ཡང་། ཁོས་ང་ལ་དེ་འདྲའི་འོས་མེད་ལུགས་མེད་ཀྱི་སྐད་ཆ་
བཤད་བྱུང་། སྐབས་དེར་ངས་ཁོ་གཉིས་ཀྱིས་ཕན་ཚུན་བར་ལྟ་ཚུལ་ཇི་འདྲ་བཟུང་ཡོད་
པར་སྣང་དོགས་གཏན་ནས་བྱེད་མི་འདོད། སྒོས་སུ་ངའི་བསམ་པར་དོན་འདིའི་མཇུག་
འབྲས་ཅི་བྱུང་ཡང་། ང་ཚོ་ཁ་ཁར་མི་འགྲོ་ཐབས་མེད་ཡིན། ཁ་ཁར་གྱེས་ནས་ག་ཚོད་
འགོར་སྲིད་པ་སུས་ཀྱང་མི་ཤེས། དངོས་གནས་ང་རང་གལ་ཏེ་ཧེ་ཟི་ཁི་ལེ་ཧྥུ་དང་གྲོགས་
པོ་བྱེད་ཐབས་བྲལ་བའམ། ཨེ་དི་ཀ་ཡིས་ངན་སེམས་དང་ཕྲག་དོག་བྱས་ཚེ། ངའི་སེམས་
ཚལ་བར་གས་པ་དང་གཉིས་སུ་མེད་ལ། ངས་ཁོ་གཉིས་ཀྱི་སེམས་ཀྱང་ཚལ་བར་འགས་
སུ་འཇུག་ངེས་ཡིན། ང་རང་ཐབས་ཟད་པར་བྱས་ཚེ། ངས་ཡོད་ཚད་མགྱོགས་མྱུར་ངང་
མཇུག་རྫོགས་པར་བྱེད་པའི་སྦྱོར་བ་རྩོམ་ངེས། འོན་ཀྱང་། ང་རེ་བ་ཉམ་ཆུང་ཞིག་གི་ཆེད་
དུ་མུ་མཐུད་དུ་གསོན་ན་འདོད། ངས་གློ་བུར་དུ་ལིན་ཏོན་སྡུག་ལ་སྦྱོར་མི་འདོད། དེའི་
ཐད་དུ་ཁོས་ཀྱང་རྣམ་ཀུན་སེམས་ཆུང་བྱེད་ངེས་ཡིན་ཏེ། ང་ལ་ཁ་འཇམ་ལག་འཇམ་
བྱེད་པ་རེད། ཁྱོད་ཀྱིས་ངེས་པར་འདིའི་ཐད་ཀྱི་ཉེན་ཁའི་རང་བཞིན་གསལ་བཤད་ཡག་
པོ་བྱེད་དགོས། ད་དུང་ཁོ་ལ་ང་རང་ཁོང་ཁྲོ་དྲག་པོ་ལངས་ངེས་པའང་གསལ་འདེབས་
བྱེད་དགོས། ངའི་རེ་བ་ནི་ཁྱོད་ཀྱི་ངོ་གདོང་ལ་ཡང་སྡུག་ཡུས་ཤིག་མངོན་ཏེ་ང་ལ་སེམས་
ཁུར་ཅུང་ཟད་བྱེད་རོགས།” ལྕམ་མོས་དེ་ལྟར་ཟེར།
ངས་མོའི་སྐད་ཆ་དེ་དག་ལ་ཉན་སྐབས་ཀྱི་རྣམ་འགྱུར་ནི་གཞན་ལ་ཁོང་ཁྲོ་བསྐྱེད་པ་
ཞིག་ཡིན་ཁོ་ཐག་རེད། མོས་སྐད་ཆ་དེ་དག་བཤད་སྐབས་ཧ་ཅང་གཟབ་ནན་རེད། ཡིན་
ཡང་མི་ཞིག་གིས་རང་གི་ཁྲོ་བ་བཀོལ་སྤྱོད་བྱེད་པར་འཆར་གཞི་བཟོ་ཐུབ་ན། ཁྲོས་པའི་
སྐབས་སུའང་བླང་དོར་ཕྱེས་ནས་རང་གཅུན་བྱེད་ཐུབ་པར་ང་ལ་ཡིད་ཆེས་ཡོད། ད་དུང་
ངས་ནི་མོས་བཤད་པ་ལྟར་མོའི་ཁྱོ་ག་ལ་འཇིགས་སྐུལ་ཡང་བྱེད་མི་འདོད། དེ་ནི་མོས་རང་
འདོད་ཁོ་ན་བསྐངས་ནས་མོའི་ཁྱོ་གའི་སྡུག་བསྔལ་ཇེ་ལྕིར་གཏོང་བ་ལས་མ་འདས། དེ་
བས། སྦྱིན་བདག་འགྲུལ་ཁང་གི་ཕྱོགས་སུ་གཏད་ནས་ཡོང་བཞིན་པ་དང་འཕྲད་དུས་ཀྱང་།
ངས་ཁོ་ལ་ཅི་ཡང་མ་བཤད། ང་རང་དེ་མུར་ཕྱིར་འཁོར་ནས་ཁོ་གཉིས་ཀྱིས་ཡང་བསྐྱར་ཁ་
རྩོད་ཀྱི་མགོ་རྩོམ་རྒྱུ་ཡིན་མིན་ལ་ཉན་དུ་ཡོང་།
ཁོས་ཐོག་མར་སྐད་ཆ་བཤད་བྱུང་།
“ཁྱོད་རང་དེ་ག་ནས་སྡོད་དང་། ཁཱ་སེ་རེན།” ཁོའི་སྐད་ཀྱི་གདངས་ལ་ཉན་ན་ཁོང་
ཁྲོ་ལངས་མེད་ཀྱང་སྐྱོ་སྣང་གིས་ཁེངས་འདུག་པ་འདྲ། “ང་འདི་ནས་ཡུན་རིང་པོར་སྡོད་
མི་སྲིད། ང་འདིར་ཡོང་དོན་ནི་ཁ་རྩོད་བྱེད་དུ་ཡོང་བ་མིན་ལ། མཐུན་འགྲིག་ཞུ་རུ་ཡོང་བ་
ཡང་མིན། དོ་ནུབ་ཀྱི་དོན་དག་དེ་བརྒྱུད་ནས་ངས་ཤེས་འདོད་པ་ནི། ཁྱོད་ཀྱིས་ད་དུང་
མུ་མཐུད་དུ་ཁོ་དང་འབྲེལ་བ་འཛིན་འཆར་ཡོད་དམ།" ཞེས་དྲིས་བྱུང་།
“ཨ་ཁ། སྙིང་རྗེ་ཞིག་སྒོམས་རོགས།” ལྕམ་མོས་རྐང་པ་ས་ལ་རྡེབ་ཞོར་ཁོའི་ཚིག་
མཚམས་བཅད་ནས་སྨྲས་བྱུང་། “སྙིང་རྗེ་ཞིག་སྒོམས་རོགས། ད་ནི་དོན་དེ་མི་གླེང་བར་བྱ།
ཁྱོད་ཀྱི་ཟུངས་ཁྲག་འཁྱག་པ་རྡོ་རེད། དེ་ལ་དྲོད་ཁོལ་རྒྱས་མི་སྲིད། འོན་ཀྱང་ངའི་ཟུངས་
ཁྲག་ལ་ཚ་དྲོད་རྒྱས་ཡོད། ཁྱོད་ཀྱི་འཁྱག་སིབ་སིབ་དང་བརྩེ་བ་བྲལ་བའི་བཟོ་ལྟ་དེ་མཐོང་
ཚེ། ངའི་ཟུངས་ཁྲག་ལ་ཚ་དྲོད་རྒྱས་ནས་གདུ་བར་བྱེད།” ལྕམ་མོས་དེ་ལྟར་སྨྲས་བྱུང་།
“ང་རང་མྱུར་དུ་སྒོར་ཕུད་འདོད་ན་ངེས་པར་དུ་ངའི་དྲི་བར་ལན་ཐོབས།” སྐུ་
ཞབས་ལིན་ཏོན་གྱིས་ཅུང་ཨུ་ཚུགས་དང་བཅས་དེ་ལྟར་བཤད། “ཁྱོད་ཀྱིས་ངེས་པར་ལན་
འདེབས་དགོས། ཁྱོད་ཀྱི་སྨྱོ་ཚུགས་དེར་ང་རང་སྐྲག་མི་སྲིད། གལ་ཏེ་ཁྱོད་རང་འཐད་པ་
ཡིན་ན་ཁྱོད་ལ་ཧ་ཅང་ལྷོད་ཤ་ལྡན་ངེས་པ་ངས་ཤེས་ཡོད། ཕྱིན་ཆད་ཁྱོད་ཀྱིས་ཧེ་ཟི་ཁི་ལེ་
དྷུ་དང་འབྲེལ་བ་གཅོད་དམ་ང་ལ་འབྲེལ་བ་གཅོད། ཁྱོད་རང་ངའི་གཏན་གྲོགས་བྱེད་པའི་
མོད་ལ་ཁོར་ཡང་མཛའ་བ་ནི་མི་འོས་པ་ཡིན་པས། ངས་ངེས་པར་ཁྱོད་ཀྱིས་སུ་ཞིག་གདམ་
རྒྱུ་ཡིན་པ་ཤེས་འདོད།” ཅེས་བཤད།
“ངའི་རེ་བ་ནི་ཁྱོད་གཉིས་སུ་ཞིག་ཀྱང་ངས་རིག་སར་མ་ཡོང་རོགས།” ཁཱ་སེ་རེན་
གྱིས་དེ་ལྟར་སྐད་བརྒྱབ་བྱུང་། “ངའི་རིག་སར་ཡོང་མི་ཆོག ཁྱོད་ཀྱིས་ང་རང་ལངས་ནས་
སྡོད་ཐུབ་ཀྱིན་མེད་པ་མི་མཐོང་ངམ། ཨེ་དི་ཀ ཁྱོད།་ ཁྱོད་ངས་རིག་སར་མ་ཡོང་།”
ཞེས་བཤད་བྱུང་།
མོས་གཞིས་གཡོག་འབོད་བྱེད་ཀྱི་དྲིལ་བུ་ཡང་ཡང་དཀྲོལ་བྱུང་། འཐེན་ཐག་ཆད་
རག་བར་དུ་དཀྲོལ་བྱུང་། ང་རང་དལ་ལྷོད་ལྷོད་ཀྱིས་ནང་དུ་ཕྱིན་པ་ཡིན། མོའི་སྨྱོ་རྟགས་ལྟ་
བུའི་ཁོང་ཁྲོ་ཡི་བྱ་སྤྱོད་དེ་དག་ལ་བྱང་ཆུབ་སེམས་དཔའ་ཞིག་ཡིན་རུང་བཟོད་བསྲན་བྱེད་
ག་ལ་ཐུབ། མོ་རང་དེ་གར་འགྱེལ་ནས་འདུག་པ་དང་། སོ་སྒྲ་ཐྲིག་ཐྲིག་འཆའ་ཞིང་མགོ་བོས་
འབོལ་ཁྲིའི་ལག་བསྙེས་དེར་ཡང་ཡང་རྡུང་གིན་འདུག སྐུ་ཞབས་ལིན་ཏོན་ནི་ཀྲོང་
ངེར་འགྲེང་ནས་མོ་ལ་ལྟ་བ་དང་དེ་མུར་འགྱོད་གདུང་དང་ཞེད་སྣང་གིས་ཁེངས་པར་གྱུར་
འདུག ཁོས་ང་ལ་ཆུ་ཁྱེར་ཤོག་ཅེས་སྐུལ་བྱུང་། ཁཱ་སེ་རེན་ནི་སྐད་ཆ་མི་ཤོད་པར་གྱུར་། ངས་
བཏུང་ཆུ་ཕོར་བ་གང་འཁྱེར་ཡོང་ན་ཡང་མོས་འཐུང་མ་སོང་། ངས་ཆུ་དེ་མོའི་གདོང་ལ་
བྲན་པ་ཡིན། སྐར་མ་འགའ་འགོར་རྗེས། མོ་རང་ཡར་དགྱེ་བྱུང་བ་དང་མིག་འབྲས་ཀླད་ལ་
འཁོར། མཁུར་ཚོས་གཉིས་ནི་ལན་རེར་ཐལ་མདོག་དང་ལན་རེར་སྔོ་ནག་ཏུ་འགྱུར་གྱིན་
གདའ། འཆི་ལ་ཉེ་བའི་བཟོ་ལྟ་དེ་མཐོང་བ་ན། སྐུ་ཞབས་ལིན་ཏོན་ནི་སྐྲག་ཐག་ཆོད་སོང་།
“སྐྱོན་མི་འདུག” ངས་དེ་ལྟར་སྐད་ཆུང་ངུས་སྨྲས། དོན་ལ་ངའི་སེམས་སུ་ཡང་སྐྲག་
སྣང་ཆེན་པོ་སྐྱེས་ན་ཡང་། སྦྱིན་བདག་ལ་གཉོམ་འཁུར་དུ་འཇུག་མི་འདོད།
“མོའི་མཆུ་སྒྲོས་སྟེང་ཁྲག་འཛར་འདུག” སྦྱིན་བདག་གིས་ངག་ཅུང་ཟད་འདར་
བཞིན་དེ་ལྟར་བཤད།
“སྐྱོན་མེད།” ངས་བསམ་བཞིན་དེ་ལྟར་བཤད་པ་ཡིན། ངས་ཁོ་མ་སླེབས་སྔོན་ལ་
མོས་སྨྱོ་ཚུགས་སྟོན་རྒྱུའི་སེམས་ཐག་བཅད་ཡོད་ཚུལ་ཇི་མ་ཇི་བཞིན་བཤད་པ་ཡིན། ངས་
མཉམ་མ་བཞག་པར་སྐད་མགོ་ཅུང་མཐོ་སོང་བས། ངས་བཤད་པའི་སྐད་ཆ་དག་མོས་ཐོས་
སོང་བས་གློ་བུར་ཡར་ལངས་པ་དང་། སྐྲ་ལོ་ཕྲག་པར་དཔྱངས་ཏེ་མིག་ཟུང་ལས་ཁྲོ་བའི་མེ་
འོད་འཁྱུག་ཅིང་། སྐེ་དང་ལག་ངར་ནས་ཁྲག་རྩ་རྣམས་སྦོས་ཤིང་འཕར་བར་བྱེད། ང་རང་
སྐྲག་ཐག་ཆོད་ནས་སྡོད་སྐབས། མོས་ཁང་པའི་ནང་ལ་སྐོར་ལྟ་ཞིག་བྱས་རྗེས་ཐད་ཀར་སྒོ་
ཕྱིར་བརྒྱུགས་སོང་། སྦྱིན་བདག་གིས་ང་མོའི་རྗེས་འབྲངས་དགོས་པའི་བརྡ་བསྟན། ང་
རང་མོའི་རྗེས་དེད་ནས་རྒྱུགས་པ་ན། མོ་ནི་རང་གི་མལ་ཁང་དུ་འཛུལ་བ་དང་སྒོ་ཁྲོག་སེ་
བརྒྱབ་སྟེ་ང་ཡང་སྒོ་ཕྱིར་བཀག་སོང་།
ཕྱི་ཉིན་ཞོགས་པར། མོ་ཡར་ལངས་ནས་འགབ་ཏུ་ཞོགས་ཟས་ཟ་རུ་ཕེབས་མ་བྱུང་བས།
ང་ཡར་སོང་ནས་ཟ་རྒྱུ་ཞིག་བསྐྱལ་ཡོང་དགོས་སམ་ཞེས་དྲིས་པ་ན། མི་དགོས་ཞེས་ཚིག་ཐག་
བཅད་དེ་ལན་བཏབ་བྱུང་།གུང་ཟས་ཀྱི་སྐབས་སུའང་རང་བཞིན་གཅིག་མཚུངས་རེད།དེའི་
ཕྱི་ཉིན་ཡང་གཅིག་མཚུངས་ཀྱི་དྲིས་ལན་བཏབ་བྱུང་། སྐུ་ཞབས་ལིན་ཏོན་ནི་དཔེ་ཁང་དུ་ཉི་
མ་འཁྱོལ་ཐབས་བྱེད་ཅིང་ལྕམ་མོའི་གནས་ཚུལ་ཏོག་ཙམ་ཡང་མི་འདྲི། ཁོ་དང་ཨེ་ས་བྷེ་ལ་
གཉིས་ཀས་མཉམ་དུ་དུས་ཚོད་གཅིག་རིང་ལ་ཁ་བརྡ་བྱས་སོང་། ཁོས་མོའི་ཁ་ནས་ཧེ་ཟི་ཁི་
ལེ་ཧྥུ་ཡིས་མོ་ལ་བརྩེ་དུང་གི་བསླུ་བྲིད་བཏང་བ་ནི་འཇིགས་སྐྲག་སྐྱེས་དགོས་པའི་དོན་དག་
ཅིག་ཡིན་པར་ངོས་འཛིན་ཐོབ་པའི་སྐད་ཆ་རེ་གོ་འདོད་པ་ཡིན་ངེས་མོད། ཡིན་ཡང་མོས་
གཡོལ་ཐབས་ཀྱིས་ལན་གསལ་བོ་ཞིག་མ་བཏབ་པས། ཧ་ཅང་ཡི་མི་རངས་པའི་ངང་ནས་
འདྲི་གཅོད་བྱེད་མཚམས་མི་འཇོག་ག་མེད་བྱུང་།མཇུག་མཐར་ཁོས་གསལ་འདེབས་ནན་མོ་
ཞིག་བྱས་པ་ནི། གལ་ཏེ་མོས་སྨྱོན་པ་དེའི་བརྩེ་དུང་དང་ལེན་བྱས་ནས་ཁོ་དང་གཉེན་སྒྲིག་
རྒྱུར་འཐད་པ་བྱུང་བ་ཡིན་ན། མོས་བསམ་བཞིན་དུ་སྦྱིན་བདག་ཁོ་རང་ཉིད་དང་གཏན་དུ་
འབྲེལ་ཐག་བཅད་པ་ལས་མ་འདས་ཞེས་པ་དེའོ། །

ལེའུ་བཅུ་གཉིས་པ།

སྲས་མོ་ལིན་ཏོན་ནགས་ར་དང་མེ་ཏོག་ལྡུམ་ར་གང་རུང་གི་ནང་དུ་རིག་པ་ལྡབ་
ལྡིབ་ཀྱི་ངང་ནས་ཕར་འགྲོ་ཚུར་འོང་ཡང་ཡང་བྱེད་ཅིང་། སྐད་ཆ་ཚིག་གཅིག་མི་བཤད་
ལ་མིག་མཐར་ནམ་རྒྱུན་མཆི་མ་ཞིག་འཁོར་འདུག མོའི་མིང་པོས་ཉིན་རྒྱུན་ཁང་པའི་
སྒོ་དམ་པོར་གཏན་ཞིང་། རང་ཉིད་ཁོ་ན་དཔེ་ཆའི་གསེབ་ཏུ་སྦེད་པར་བྱེད་ན་ཡང་དོན་
དམ་པར་དཔེ་དེབ་གཅིག་གི་ཁ་ཡང་མི་ཕྱེ་བར་འདང་རྒྱག་གི་ནང་དུ་ལྷུང་འདུག ཧ་ལམ་
ཁོས་སེམས་འཚབ་བློ་འཁྲུག་གི་ངང་ནས་ཁཱ་སེ་རེན་གྱིས་རང་སྐྱོན་ངོས་ལེན་གཙང་མ་
བྱས་རྗེས། རང་འགུལ་གྱི་ངང་ནས་ཁོ་བཙལ་དུ་ཡོང་སྟེ་ཡང་བསྐྱར་འགྲིག་མཐུན་གྱི་ཞུ་
བ་འབུལ་རྒྱུའི་རེ་བ་མག་མོག་ཅིག་བཅངས་ནས་བསྡད་ཡོད་ཚོད་རེད། ཡིན་ནའང་མོས་
ནི་ཟས་ཁམ་གང་ཡང་མི་ཟ་བར་ཟས་བཅད་མཐའ་གཅིག་ཏུ་བྱེད་ཀྱིན་ཡོད། ཕལ་ཆེར་
མོའི་སེམས་སུ་གལ་ཏེ་ཨེ་དི་ཀ་ཡིས་ཉིན་རེའི་ཟས་ཐུན་གསུམ་པོའི་སྐབས་སུ་རང་ཉིད་ཀྱི་
འདུག་སྟེགས་སྟོང་བ་དེ་མཐོང་ན། ཟས་ཁམ་གང་ཡང་མིད་ལ་འགྲོ་ཐབས་མེད་ཅིང་། ཕྱི་
ཚུལ་གྱི་ངོ་སོ་ཙམ་སྲུང་བའི་ཆེད་དུ་མིན་ན། ཁོ་ནི་དེ་མ་ཐག་ཐོག་ཁང་དུ་རྒྱུགས་ཡོང་སྟེ་
རང་གི་མདུན་དུ་པུས་འཛུགས་ངེས་རེད་སྙམ་བཞིན་ཡོད་པ་འདྲ།
ངས་ནི་ཉིན་རྒྱུན་རང་འཁྲིའི་ལས་འགན་རྣམས་བསྒྲུབས་ནས་བསྡད་པ་ཡིན་ལ།
འཇོལ་མོའི་གཞིས་ཀ་ཧྲིལ་བོའི་ནང་ཀླད་པ་གསལ་བོ་ཞིག་ཡོད་པ་དེ་རང་གི་
མཇིང་བའི་སྟེང་ན་ཡོད་པ་འདི་ཡིན་པ་དྲན་བཞིན་ཡོད། ངས་སྐལ་མེད་སར་སྐེ་བསྲིངས་ཏེ་སྲས་མོར་
སེམས་གསོ་མ་བྱས་ལ། ཁྱིམ་འདིའི་སྦྱིན་བདག་མ་དེར་ཡང་ཁ་ཏ་སློབ་གསོ་མ་བཏང་།
དེར་མ་ཟད་སྦྱིན་བདག་གིས་ཡང་དང་བསྐྱར་དུ་དབུགས་རིང་ནར་ནར་འབྱིན་པ་ཐོས་
རུང་ཁ་ཡ་མ་བྱས། ཁོས་རང་གི་ལྕམ་མོའི་སྐད་ཆ་ཅི་ཡང་མ་གོ་བས། མི་ཞིག་གིས་མོའི་
སྐོར་གྱི་གནས་ཚུལ་གླེང་ཡོང་བའི་རེ་བ་ཆེ་ན་ཡང་། ངས་ཁོ་ཚོ་རང་གིས་དོན་དག་དེའི་
ཐད་དུ་བསམ་བློ་འཁོར་ཐུབ་པའི་རེ་བ་བཅངས། སྤྱིར་བཏང་གོ་རིམ་དེ་ཧ་ཅང་དལ་ཞིང་
རིང་བས་མི་སེམས་ལ་བྲེལ་ཤ་དབང་མེད་དུ་སློང་བ་ཞིག་ཡིན་རུང་། ངས་དོན་དེར་ཐེ་
གཏོགས་མི་བྱེད་པའི་སེམས་ཐག་བཅད་ཡོད། མཇུག་མཐར་དགའ་འོས་པ་ཞིག་ལ་བདག་
གི་ཐོག་མའི་འདོད་པ་ལྟར་རེ་བའི་ཉི་འོད་ཕྲ་མོ་ཞིག་མཐོང་ཐུབ་སོང་།
ཉིན་གསུམ་པར་སླེབས་དུས། ལིན་ཏོན་ལྕམ་མོ་ཡིས་ཁང་པའི་སྒོ་གཏན་ཕྱེ་སོང་། མ་
གཞི་མོས་ཇ་དེམ་དང་ཤེལ་དམ་ནང་གི་ཆུ་ཚང་མ་འཐུང་ཚར་བས་ཡིན་འདུག མོས་ང་
ལ་སྣོད་ཀྱི་ནང་དུ་ཆུ་གང་རེ་སྣོན་དགོས་པར་མ་ཟད། འབྲས་ཐུག་སྡེར་མ་གང་ཁྱེར་ཤོག
རྒྱུ་མཚན་ནི་མོས་རང་ཉིད་མི་འགྱངས་པར་འཆི་ངེས་རེད་སྙམ་པས་ཡིན་ཟེར། དོན་ལ་
སྐད་ཆ་དེ་ནི་ཨེ་དི་ཀར་བཤད་པ་རེད། ང་ནི་སྐད་ཆ་དེར་ཡིད་གཏན་ནས་མི་ཆེས་པས་
རང་གི་ཁོག་ཏུ་སྦས་ཏེ་སྦྱིན་བདག་ལ་མ་བཤད། ངས་ཇ་ཚ་མོ་དང་སྐམ་སྲེག་སོབ་གོར་
ཁྱེར་ཡོང་བ་ན། མོས་དེ་དག་ཧབ་ཐོབ་བརྒྱབ་ནས་ཟོས་ཚར་རྗེས་ཡང་བསྐྱར་སྔས་འབོལ་
སྟེང་དུ་མགོ་བོ་བཞག་ཅིང་། ཁུ་ཚུར་དམ་པོར་བསྡམས་ཏེ་ངག་ནས་འཁུན་སྒྲ་འབྱིན་
མགོ་བརྩམས།
“ཨ་ཡོ། ང་རང་མགྱོགས་པོར་འཆི་རུ་ཆུགས་དང་།” མོས་འུར་བརྒྱབ་དོན། ང་ལ་སྙིང་
ནས་གཅེས་པའི་མི་སུ་ཞིག་ཡོད་དམ། ངས་ཁ་ཟས་འདི་དག་མ་ཟོས་ན་འགྲིག་ཡོད།”
ཡང་དུས་ཡུན་ངེས་ཅན་ཞིག་འགོར་རྗེས། མོས་ཡང་བསྐྱར་ལྡབ་ལྡིབ་ངང་། “མི་ཆོག 
ང་ཤི་ཚེ་ཁོ་རང་དགའ་ངེས་རེད། ཁོ་མ་གཞི་ནས་ང་ལ་མི་དགའ་བར་མ་ཟད། ང་ཤི་
རྗེས་ཀྱང་ཡུན་རིང་མ་འགོར་བར་བརྗེད་འགྲོ་ངེས་རེད།”
“ཁྱོད་ལ་ད་དུང་ཅི་ཞིག་ཁྱེར་ཡོང་དགོས།ལྕམ་མོ་ལགས།"
ངས་དེ་ལྟར་དྲིས་ཤིང་ཕྱི་ཚུལ་ནས་སྔར་བཞིན་གཟབ་ནན་གྱི་རྣམ་འགྱུར་ཞིག་
བསྟན་པ་ཡིན། འོན་ཀྱང་སྐབས་དེར་མོའི་གདོང་མདོག་རབ་ཏུ་དཀར་ཞིང་སྐྱི་གཡའ་བ་
དང་། བྱ་སྤྱོད་ཀྱང་རྒྱུན་ལྡན་མ་ཡིན་པར་སྣང་།
“བརྩེ་བ་མེད་པའི་མི་དེས་ཅི་བྱེད་ཀྱིན་འདུག”
མོས་དེ་ལྟར་འདྲི་ཞོར་ལག་པ་བསྲིངས་ཏེ་མོའི་ཉམ་ཐག་པའི་ངོ་གདོང་ལ་ཁེབས་
པའི་སྐྲ་ཡི་ལན་བུ་དེ་ཚོ་ཕར་བསལ་བཞིན། “ཁོ་ནི་གཉིད་ནད་ཀྱིས་ཟིན་པ་ཡིན་ནམ་
ཡང་ན་ཤི་ཚར་བ་རེད།”
ངས་ལན་བཏབ་དོན། “དེ་གཉིས་ཀ་ཡང་མ་རེད། གལ་ཏེ་ཁྱོད་ཀྱིས་བཤད་པ་ནི་
སྐུ་ཞབས་ལིན་ཏོན་ཡིན་ན། ངས་མཐོང་ཚོད་ལ་ཁོ་ནི་བདེ་ཐང་ངང་བསྡད་འདུག སྤྱིར་
ད་ལྟ་དཔེ་ཁང་ནང་དུ་སྡོད་པའི་དུས་ཚོད་སྔོན་ཆད་ལས་ཅུང་རིང་མོད། ད་ནི་ཁོ་ལ་
འདུག་གྲོགས་བྱེད་མཁན་མི་གཞན་པ་མེད་པས། དུས་ཚོད་མང་ཆེ་ཤོས་དཔེ་ཆའི་ནང་དུ་
བསྟིམས་འདུག”
གལ་ཏེ་ངས་མོའི་གནས་སྟངས་ངོ་མ་དེ་ཤེས་པ་ཡིན་ན། སྐད་ཆ་དེ་དག་བཤད་མི་
སྲིད། ཡིན་ནའང་། སྐབས་དེར་ངས་ཅི་ལྟར་བསམ་ཡང་མོའི་ངང་ཚུལ་དེའི་ཕྱེད་ཀ་ནི་རྫུ་
བག་གིས་འཁྲབ་སྟོན་ལས་བྱུང་བ་རེད་སྙམ་ཡོད།
“དཔེ་ཆའི་ནང་དུ་བསྟིམས་འདུག་ཟེར་རམ།”
མོས་འུར་བརྒྱབ་བྱུང་། ཧ་ལམ་སྐད་ཆ་དེས་མོར་ཕོག་ཐུག་ཆེན་པོ་བཟོས་པ་འདྲ། “ང་
ནི་འཆི་ལ་ཉེ། ང་ནི་དུར་སའི་འགྲམ་ལ་སླེབས་ཡོད། སྐྱབས་མགོན་ཡ། ཁོས་ངའི་ད་ལྟའི་
གནས་སྟངས་ཤེས་ཡོད་དམ།” མོས་ཁ་གཏད་ཀྱི་གྱང་ངོར་བཀལ་བའི་མེ་ལོང་དེར་བལྟ་
བཞིན་མུ་མཐུད་དུ་བཤད་དོན། “མི་དེ་ནི་ཁཱ་སེ་རེན་ལིན་ཏོན་ཡིན་ནམ། ཧ་ལམ་ཁོས་
ནི་ངས་གཅེས་སློང་བ་རེད་འདོད་ཡོད་ཀྱང་སྲིད། ནེ་ལི། ཁྱོད་ཀྱིས་ཁོ་ལ་གསལ་བཤད་
ཅིག་བྱས་ན་མི་ཆོག་གམ། འདི་ནི་རྩེད་མཚར་ཞིག་ག་ལ་ཡིན། ཚེ་སྲོག་དང་འབྲེལ་བའི་
དོན་ཆེན་རེད། གལ་ཏེ་ད་དུང་འཕྱིས་མེད་ན། ངས་ནི་ཁོའི་སེམས་ལ་ཅི་ཞིག་དྲན་བཞིན་
པ་ཤེས་འདོད་ཆེ། དེ་གསལ་བོ་ཤེས་ན་ངས་དོན་དག་གཉིས་ལས་གང་ཞིག་བསྒྲུབ་འོས་པ་
ལམ་སེང་ཤེས་ཐུབ། གཅིག་ནི་ད་ལྟ་ཉིད་ནས་ཁ་ཟས་གཏན་གཅོད་བྱེད་པ་དང་། གཉིས་ནི་
ལུས་ཕུང་བདེ་ཐང་བྱུང་རྗེས་ཕྱིར་ཕ་ཁྱིམ་ལ་ལོག་རྒྱུ་དེ་རེད། ད་ལྟ་ཁྱོད་ཀྱིས་བཤད་པ་ནི་
ཁོའི་གནས་སྟངས་ངོ་མ་ཡིན་ནམ། ཁྱོད་ཀྱིས་དོ་སྣང་ཡག་པོ་བྱོས། ཁོས་དངོས་གནས་ངའི་
ཤི་གསོན་ལ་སྣང་དོགས་ཅི་ཡང་མི་བྱེད་དམ།”
“ཨེ། ལྕམ་མོ།” ངས་ལན་བཏབ་དོན། “སྦྱིན་བདག་གིས་ཁྱོད་ཁོང་ཁྲོས་སྨྱོ་ལ་ཁད་
བྱེད་ཀྱིན་པ་ཤེས་མེད་ལ། ཁྱོད་ཀྱིས་ཁ་ཟས་བཅད་དེ་རང་ཉིད་ཤི་རུ་འཇུག་ངེས་རེད་ཀྱང་
འདོད་མི་སྲིད།”
“ཁྱོད་ཀྱིས་བལྟས་ན་དེ་འདྲ་བྱེད་མི་སྲིད་དམ། འོ་ན་ཁྱོད་ཀྱིས་ཁོ་ལ་ངས་སེམས་
ཐག་བཅད་ཚར་འདུག་ཅེས་བཤད་ན་མི་ཆོག་གམ།” མོས་ལན་བཏབ་དོན། “ཁོ་ལ་
དྲན་སྐུལ་ཞིག་བྱོས། ཁྱོད་རང་གི་སྐད་ཆ་ཡིན་ཁུལ་གྱིས་ཁོ་ལ་ཤོད། ངས་སེམས་ཐག་
བཅད་ཚར་འདུག་ཅེས་ཤོད།”
“མ་རེད། ཁྱོད་ཀྱིས་བརྗེད་པ་ཡིན་ནམ། ལིན་ཏོན་ལྕམ་མོ།” ངས་མོ་ལ་གསལ་
འདེབས་བྱས་དོན། “ཁྱོད་ཀྱིས་དོ་ནུབ་ཁ་ཟས་ཉུང་ཙམ་ཟོས་ཟིན་པ་རེད། ཡི་ག་ཡང་ཡག་
པོ་འདུག སང་ཉིན་ཞོགས་པར་ཁྱོད་ཀྱིས་གསལ་བོ་ཤེས་ངེས་རེད། ཟ་མ་ཅུང་ཟད་ཁོག་
པའི་ནང་ལ་བབས་ན་ཕན་ཐོགས་ཆེ།“གལ་ཏེ་ང་ལ་ཁོ་རང་འཚོ་ཐབས་མེད་པ་ཞིག་ཏུ་བསྒྱུར་ནུས་པའི་གདེང་ཚོད་ཡོད་
ཚེ།” མོས་ངའི་ཚིག་མཚམས་བཅད་དེ། “ངས་དེ་མ་ཐག་རང་སྲོག་གཅོད་ངེས་ཡིན།
བསྟུད་མར་མཚན་མོ་འདི་གསུམ་རིང་ལ་དངོས་གནས་ཧ་ཅང་དཀའ་བྱུང་། ངས་སྐད་ཅིག་
ཙམ་ལ་ཡང་མིག་བཙུམས་ཏེ་གཉིད་ཐུབ་མ་སོང་། ཨ་ཡོ། ང་ནི་ཉེས་ཆད་དྲག་པོས་རབ་
ཏུ་མནར་གྱིན་པ་དང་འདྲ། ང་ནི་གདོན་འདྲེ་གང་རུང་གིས་དམ་པོར་བཟུང་བ་འདྲ། ནེ་
ལི། ཡིན་ནའང་ངས་བལྟས་ན་ད་ལྟ་ཁྱོད་ཀྱིས་ཀྱང་ང་ལ་ཤ་མི་ཚ་བར་སྣང་།” “ངོ་མ་ཡ་
མཚན་རེད། ངས་སྔོན་ཆད་སེམས་སུ་ཁྱིམ་འདི་ན་ཡོད་པའི་མི་ཚོས་ཕན་ཚུན་མིག་ལ་
རན་གྱིན་མེད་རུང་། མཐར་གཏུགས་ན་སུ་ཡང་ང་ལ་མི་དགའ་བ་མི་སྲིད་སྙམ་ཡོད། འོན་
ཀྱང་བློ་ཡུལ་ལས་འདས་པ་ཞིག་ལ། དུས་ཚོད་ཁ་ཤས་ཀྱི་རིང་ལ་ཚང་མ་ངའི་དགྲ་བོར་
གྱུར་འདུག དོན་དེར་ང་ལ་ཐེ་ཚོམ་ཅི་ཡང་མེད། ངས་གཙོ་བོ་ཁྱིམ་ཚང་འདིའི་མི་རྣམས་
བཤད་པ་ཡིན། ང་རང་འཆི་རན་ལ་ཐོན་དུས་ཉེ་འཁོར་ན་འཁྱག་སིབ་སིབ་ཀྱི་ངོ་གདོང་
འགའ་ལས་ལྷག་མེད་པ་ནི་ཇི་འདྲའི་ཡིད་སྐྱོ་བ་ཞིག་རེད་ཨང་། ཨེ་ས་བྷེ་ལ་ནི་སྐྲག་ཅིང་
ཞེ་མུར་བའི་རྣམ་འགྱུར་དང་བཅས་ཁང་པ་འདིའི་ནང་གོམ་པ་སྤོ་འདོད་མེད་ཅིང་། ཁཱ་སེ་
རེན་ཕྱིར་རང་ཁྱིམ་ལ་བསྐྱལ་དགོས་དུས་ཀྱང་དགའ་བ་ལས་སྐྱོ་བ་ཡོད་མི་སྲིད་པའི་ཚོད་
རེད། ཨེ་དི་ཀ་ནི་མ་ཡིན་ཡིན་མདོག་གིས་ངའི་གམ་དུ་སྡོད་སྲིད་མོད། དོན་དག་ཐམས་
ཅད་མཇུག་རྫོགས་རྗེས། རང་ཁྱིམ་ཡང་བསྐྱར་ཞི་བདེ་དང་འཆམ་མཐུན་དུ་གྱུར་པས་ལྷ་
ཆེན་པོར་བཀའ་དྲིན་ཞུ་ངེས་རེད། དེའི་རྗེས་ནས་ཡང་བསྐྱར་དཔེ་ཆའི་ནང་ལ་འཁོར་
འགྲོ་ངེས་རེད། གལ་ཏེ་མི་སེམས་ཏོག་ཙམ་ཡོད་ན། འདི་འདྲ་བྱེད་སྲོལ་ཞིག་ཡོད་དམ།”
ད་ནི་ཇི་ལྟར་བྱས་ཀྱང་ངས་མོའི་བློ་ངོར་བསམ་བཞིན་དུ་བཞག་པའི་བག་ཆགས་ཏེ།
ཨེ་དི་ཀ་ཡིས་དཔེ་ཆ་ཁོ་ནར་བལྟས་ཏེ་མོར་ཁ་ཡ་མི་བྱེད་པའི་བྱ་སྤྱོད་དེ་ཁཱ་སེ་རེན་གྱིས་
དང་ལེན་བྱེད་ཐུབ་ཀྱིན་མེད་པ་འདྲ། མོས་མལ་ཁྲིའི་སྟེང་འགྲེ་ལྡོག་རྒྱག་གིན་ཡོད། 
མ་གཞི་བློ་རིག་ལྡབ་ལྡིབ་ཏུ་གྱུར་ཡོད་པའི་སྟེང་ལ་ད་ནི་ལྷག་ཏུ་སྨྱོ་ནད་འཕར་བ་དང་འདྲ།
མོས་སྔས་འབོལ་ལ་སོ་བཏབ་ནས་དབྲལ་ཞིང་། དེ་མུར་ཚ་དྲག་པོ་རྒྱག་བཞིན་པའི་ལུས་
པོ་ཡར་དགྱེ་སྟེ། སྒེའུ་ཁུང་ཕྱེ་རུ་འགྲོ་རྩིས་བྱས་སོང་། སྐབས་དེ་ནི་དགུན་འཁྱག་གི་གཞུང་
ཞིག་ཡིན་ལ། ཤར་བྱང་གི་གྲང་རླུང་རྩུབ་མོ་འུར་འུར་གྱིས་ལྡང་བཞིན་ཡོད་པས་ངས་སྒེའུ་
ཁུང་མ་ཕྱེས། མོའི་ངོ་གདོང་ལས་རྣམ་འགྱུར་མི་འདྲ་བ་སྣ་ཚོགས་རེས་མོས་ཀྱིས་མངོན་
གྱིན་གདའ་ལ། སེམས་ཁམས་ལ་ཡང་འགྱུར་ལྡོག་སྣ་ཚོགས་ཤིག་འབྱུང་བཞིན་པར་སྣང་
བས་དབང་མེད་དུ་འུར་སྐད་བརྒྱབ། ང་ལ་སྐྲག་སྣང་གློ་བུར་བ་ཞིག་སྐྱེས་ཤིང་། སྔོན་ཆད་
མོར་སྙུང་གཞི་ལྗིད་མོ་ཞིག་ཕོག་མྱོང་བ་དེ་ཡིད་ལ་དྲན་བྱུང་། སྨན་པས་མོར་ཁ་རྩོད་མ་རྒྱག་
ཅེས་གདམས་ཡོད། སྐར་མ་གཅིག་གི་སྔོན་དུ་མོས་ད་དུང་འུར་སྐད་མཐོན་པོས་བདག་དང་
ཁ་རྩོད་རྒྱག་གིན་ཡོད་ན་ཡང་། ད་ནི་མོས་དཔུང་བ་ཡ་གཅིག་ལ་བརྟེན་ནས་ལུས་པོ་ཡར་
དགྱེ་ཐབས་ལ་བརྩོན་པ་ལས། ངས་མོའི་སྐད་ཆར་ཉན་གྱིན་ཡོད་མེད་ལ་ཡང་དོ་སྣང་རྩ་བ་
ནས་མི་བྱེད་ཅིང་། བྱིས་པ་བསམ་མེད་ཅིག་དང་འདྲ་བར་ཡར་སྔོན་མོས་དབྲལ་ཟིན་པའི་
སྔས་འབོལ་གྱི་སྲུབས་ཀ་ནས་བྱ་སྒྲོ་རེ་རེ་བཞིན་ཕྱི་རུ་འཐེན་གྱིན་འདུག་ལ། སྤྲོ་དགའི་རྩེད་
མོ་ཞིག་ལ་གཡེང་བ་དང་འདྲ།མོས་བྱ་སྒྲོ་རྣམས་ལ་རིགས་དང་དབྱེ་བ་དགར་ཏེ་མལ་གདན་
གྱི་སྟེང་དུ་ཕྲེང་བསྒྲིགས་ཤིང་། སེམས་པ་ནི་སྔར་ནས་ཡུལ་གཞན་ཞིག་ཏུ་འཁྱམས་ཚར་
འདུག “འདི་ནི་མེ་བྱའི་སྒྲོ་རེད།” མོས་ཆིག་ལབ་བརྒྱབ་དོན། “འདི་ནི་རི་བྱའི་སྒྲོ་རེད།
གན་ནི་ཕུག་རོན་གྱི་རེད། ཨ། མ་གཞི་ཁོ་ཚོས་ཕུག་རོན་གྱི་སྒྲོ་སྤུ་ངའི་སྔས་འབོལ་ནང་
བཅུག་འདུག ང་རང་འཆི་མི་ཐུབ་པར་རྒྱུ་མཚན་ལོས་ཡོད། ད་ནི་ངའི་སེམས་ལ་འཛིན་
དགོས། མར་ཉལ་རན་དུས་ངས་སྒྲོ་སྤུ་དེ་ཐང་ལ་འཕེན་རྒྱུ་ཡིན། འདི་ན་ད་དུང་གསོམ་
བྱ་དམར་པོའི་སྒྲོ་ཡང་འདུག ད་དུང་འདི་ན་གཅིག་འདུག གལ་ཏེ་འདི་ན་སྒྲོ་སྤུ་མི་འདྲ་
བ་ཆིག་སྟོང་ཡོད་རུང་ངས་དེ་དག་ལས་ཞིང་བྱིའུ་ཡི་སྒྲོ་དེ་མ་ནོར་མ་འཕྱུགས་པར་ངོས་
འཛིན་བྱེད་ཐུབ། ཇི་འདྲའི་ཡིད་དུ་འོང་བའི་བྱ་ཞིག་ཡིན་ཨང་། ཐང་རྒོད་དུ་བྱ་དེ་རིགས་
ནམ་རྒྱུན་ང་ཚོའི་མགོ་ཀླད་དུ་ལྡིང་སྐོར་ཡང་ཡང་རྒྱག་ངེས། བྱ་དེ་རིགས་ཚང་མལ་དུ་
ལོག་རྩིས་བྱེད་སྐབས། སྤྲིན་པའི་རྐང་པ་རི་སྒང་གི་མགོར་སྤོས་ཡོད་པས་མི་འགྱངས་པར་
ཆར་བ་འབབ་རྒྱུ་ཡིན་པ་ཤེས་ཐུབ། བྱ་སྒྲོ་འདི་ནི་ཐང་རྒོད་ནས་བཏུས་ཡོང་བ་ཡིན་ངེས།
ང་ཚོ་སུས་ཀྱང་བྱ་བྱིའུ་བསད་མ་མྱོང་། ང་ཚོས་དགུན་ཁར་བྱ་དེ་རིགས་ཀྱི་ཚང་མལ་རིག་
མྱོང་། ནང་དུ་རུས་སྒྲོམ་ཆུང་ཆུང་གིས་ཁེངས་འདུག ཧེ་ཟི་ཁི་ལེ་ཧྥུས་བྱ་ཚང་གི་ཡང་སྟེང་
དུ་བྱ་འཛིན་བྱེད་ཀྱི་རྙི་ཞིག་བཙུགས་པས་བྱ་རྒན་པ་དེ་ཕྱིར་ཚང་དུ་ལོག་མ་ཕོད། ངས་ཁོ་
ལ་ཞིང་བྱིའི་མ་གསོད་ཅེས་གདམས་པས་ཁོས་ཀྱང་རྗེས་ནས་ངོ་མ་བསད་མ་མྱོང་། ལྟོས་
དང་། འདི་ན་ད་དུང་ཡོད། ཁོས་ངའི་ཞིང་བྱིའུ་བསད་པ་ཡིན་ནམ། ནེ་ལི། བྱ་སྒྲོ་འདི་དག་
དམར་པོ་རེད་དམ། འདི་དག་གི་ཁྲོད་ན་དམར་པོ་འདུག་གམ། ངས་ཞིབ་མོར་བལྟ་དང་།”
“ཁྱོད་ཀྱིས་བྱིས་པའི་གླེན་རྟགས་དེ་འདྲ་མ་སྟོན།” ངས་མོའི་སྐད་ཆར་ཁ་ཡ་མ་བྱས་
པར་སྔས་འབོལ་དེ་ཕར་འདེད་ཞོར་ཁ་ལོ་ཞིག་བསྐོར་ནས་སྲུབས་ཀ་དེ་འོག་ཏུ་བཅུག་པ་
ཡིན། རྒྱུ་མཚན་ནི་མོས་དེ་ལས་སྒྲོ་སྤུ་མང་པོ་ཕྱིར་འཐེན་གྱིན་ཡོད།མར་ཉོལ། མིག་ཚུམས། 
ཁྱོད་ཀྱིས་འཁྲུལ་གཏམ་བཤད་ཀྱིན་གདའ། འདི་དག་
ཐམས་ཅད་བརྫད་འདུག་པར་ལྟོས་དང་། ཁང་པའི་ནང་བྱ་སྤུས་ཁེངས་ཡོད། ཁ་བའི་འདབ་
མ་གང་སར་འཐོར་བ་འདྲ།” ངས་ཕར་འཁོར་ཚུར་འཁོར་བྱེད་ཀྱིན་བྱ་སྒྲོ་འཐུ་བཞིན་ཡོད།
“ནེ་ལི།ངས་ཁྱོད་མཐོང་བྱུང་།”
མོས་གཉིད་གཏམ་བཤད་པ་དང་འདྲ་བར་མུ་མཐུད་དུ། “ཁྱོད་ཨ་མ་རྒན་མོ་ཞིག་ཏུ་
གྱུར་འདུག མགོ་ཡི་སྐྲ་ལོ་དཀར་པོར་གྱུར་ཞིང་གཟུགས་གཞི་སྒུར་འདུག 
མལ་ཁྲི་འདི་ནི་མ་གཞི་ཕེན་ནེ་ཏུན་བྲག་རིའི་འདབས་རོལ་གྱི་འདྲེ་མོའི་བྲག་ཕུག་དེ་རེད། ཁྱོད་ཀྱིས་དོན་
ངོ་མར་འདྲེ་མོའི་རྡོ་ཡི་མདའ་མོ་དེ་དག་བཏུས་ནས་ངའི་བེའུ་ཆུང་ཆུང་དེ་ཚོར་གནོད་
འཚེ་བཟོ་བ་རེད། ཏག་ཏག་ང་གམ་ན་ཡོད་པའི་དབང་གིས་ཁྱོད་ཀྱིས་ལུག་བལ་འཐུ་ཁུལ་
བྱེད་པ་རེད། ད་ནས་ལོ་ལྔ་བཅུ་འགོར་རྗེས་ཁྱོད་དེ་འདྲ་ཞིག་ཏུ་འགྱུར་ངེས་རེད། ངས་ད་
ལྟ་ཁྱོད་ད་དུང་དེ་འདྲར་གྱུར་མེད་པ་ཤེས་ཡོད། ངས་འཁྲུལ་གཏམ་བཤད་ཀྱིན་མེད། ཁྱོད་
ནོར་བ་རེད། གལ་ཏེ་དེ་འདྲ་མིན་ན། ངས་ངོ་མ་ཁྱོད་རྒན་མོ་རྒས་འཁོགས་དེ་འདྲ་ཞིག་
རེད་འདོད། ངས་རང་ཉིད་ངོ་མ་ཕེན་ནེ་ཏོན་རི་འདབས་ཀྱི་བྲག་ཕུག་ཏུ་ཡོད་པ་རེད་འདོད་
ངེས། ངས་ད་དུང་སེམས་ནས་གསལ་བོར་ཤེས་ཡོད། ད་ལྟ་ནི་མཚན་མོ་རེད། སྟེགས་
བུའི་སྟེང་དུ་པྲ་སྒྲོན་གཉིས་བཀར་ཡོད་ལ། དེས་རྩིག་ཐབ་ནག་པོ་དེ་ཡང་གཡང་ཊི་ལྟར་
འོད་ཀྲིག་གེར་གསལ་བར་བྱས་འདུག”
“རྩིག་ཐབ་ནག་པོ་ཞིག་གང་ན་འདུག” ངས་དྲིས་དོན། “ཁྱོད་ཀྱིས་གཉིད་གཏམ་
བཤད་ཀྱིན་གདའ།”
“རྩིག་ཐབ་ནི་རྩིག་གྱང་དང་འབྲེལ་འདུག སྔོན་ཆད་ཀྱི་གནས་དེ་གར་ཡོད།” མོས་
ལན་བཏབ་དོན། “ལྟོས་དང་། ངོ་མ་ཡ་མཚན་རེད། ངས་དེའི་ནང་དུ་མི་ཞིག་གི་ངོ་གདོང་
མཐོང་བྱུང་།”
“ཁང་པའི་ནང་དུ་རྩིག་ཐབ་ཅིག་ག་ལ་ཡོད། སྔོན་ཆད་ཀྱང་རྩིག་ཐབ་ཅིག་ཡོད་
མ་མྱོང་།” ངས་དེ་ལྟར་བཤད་ཀྱིན་ཡང་བསྐྱར་མར་བསྡད་ཅིང་མལ་ཁྲིའི་ཡོལ་བ་འཐེན་
ནས་མོར་ཞིབ་ལྟ་བྱས། “ཁྱོད་ཀྱིས་ངོ་གདོང་དེ་མཐོང་བྱུང་ངམ།” མོས་དེ་ལྟར་བཤད་ཞོར
མདུན་ཐད་ཀྱི་མེ་ལོང་དེར་ཅེར་ནས་བསྡད།
།ངས་ཅི་ལྟར་གསལ་བཤད་བྱས་ཀྱང་མོས་གོ་བ་མི་ལོན། མ་གཞི་དེ་ནི་མོ་རང་ཉིད་ཀྱི་
ངོ་གདོང་རེད།དེ་བས་ང་ཡར་ལངས་ཏེ་ལག་རས་ཤིག་གིས་མེ་ལོང་དེ་བཀབ་པ་ཡིན།
“ངོ་གདོང་དེ་ད་དུང་ལྟག་རྒྱབ་ན་ཡོད། དེ་ད་དུང་འགུལ་གྱིན་གདའ། དེ་སུ་ཡིན་
ནམ། ནེ་ལི། ཁྱོད་སྒོར་སོང་རྗེས་ངོ་གདོང་དེ་ཕྱིར་སླེབས་མི་ཡོང་བར་སྨོན། ཨ་ཙི། ནེ་
ལི། ཁང་པ་འདིའི་ནང་ན་འདྲེ་ཡོད་འདུག ང་གཅིག་པུ་ཁང་པ་འདིའི་ནང་དུ་སྡོད་པར་
སྐྲག” ངས་མོའི་ལག་པ་རང་གི་སྤར་མོའི་ནང་བསྡམས་ཏེ་ཞེ་ལྷོད་ལ་བོབས་ཞེས་སེམས་
གསོ་བྱས། རྒྱུ་མཚན་ནི་སྐབས་དེར་མོའི་ལུས་ཡོངས་རྫོགས་མཚམས་མེད་པར་འདར་ལྕུག་
བྱེད་ཅིང་མིག་གཉིས་ཆེ་རུ་བགྲད་དེ་མེ་ལོང་དེར་ཅེར་ཡོད།
“མེ་ལོང་ནང་དུ་ཅི་ཡང་མི་འདུག” ངས་ཡང་དང་བསྐྱར་དུ་བཤད་དོན། “དེ་ནི་
ཁྱོད་རང་ཉིད་རེད། སྔོན་ཏག་ཏག་ལ་ཁྱོད་ཀྱི་རིག་པ་གསལ་བོ་ཡིན་ཟེར་བ་མིན་ནམ།
ལིན་ཏོན་ལྕམ་མོ།"
“ང་རང་ཉིད་རེད་དམ།”
མོས་དབུགས་ཧལ་གྱིན་བཤད་རྒྱུར། “ཅོང་སྒྲ་ཐེངས་བཅུ་གཉིས་གྲགས་སོང་། དེ་ན་
འདི་ནི་དོན་དངོས་ཡིན་སྲིད། འཇིགས་སུ་རུང་བ་ལ་ཨང་།"
མོས་ལྭ་བར་ལག་སྙོབ་ཅིག་བྱས་ཏེ་མིག་ཟུང་བཀབ་བྱུང་། ང་ནི་སྐབས་དེར་སྒོ་ཕྱིར་
མོའི་ཁྱོ་ག་འབོད་པར་འགྲོ་གྲབས་ཡོད་མོད། ཨག་སྐད་ཅིག་གིས་ཡང་བསྐྱར་ཕྱིར་བོས་
བྱུང་། མ་གཞི་མེ་ལོང་སྟེང་བཀབ་པའི་ལག་རས་དེ་མར་ལྷུང་འདུག “དོན་དག་ཅི་བྱུང་བ་
རེད།”ངས་འུར་བརྒྱབ་དོན། “ད་ལྟ་སྙིང་ཆུང་སྔར་མ་དེ་སུ་ཡིན་པ་ཤེས་སོང་ངམ།” “སད་
པར་བྱོས་དང་། དེ་ནི་མེ་ལོང་རེད། མི་ཡི་གཟུགས་བརྙན་འཆར་བའི་མེ་ལོང་རེད། ལིན་
ཏོན་ལྕམ་མོ། ལྟོས་དང་ནང་དུ་ཁྱོད་ཡོད་ལ། ང་ཡང་ཁྱོད་ཀྱི་གམ་དུ་ཡོད།” མོས་ཡང་
བསྐྱར་ལུས་པོ་འདར་སིག་རྒྱག་ཞོར་སྐྲག་སྐྲག་འདར་འདར་ངང་ང་ལ་དམ་དུ་འཇུས། 
ཡུད་ཙམ་ནས་མོའི་གདོང་གི་འཇིགས་སྣང་ག་ལེར་ཡལ་ཞིང་། མ་གཞི་སྐྱ་བོར་གྱུར་པའི་འགྲམ་
པ་དང་མཁུར་ཚོས་སོགས་ཀྱང་ངོ་ཚའི་དབང་གིས་དམར་པོར་གྱུར།
“ཨ་ཙི། ཨ་སྐྱབས་མགོན། ངས་རང་ཉིད་ཕ་ཁྱིམ་དུ་ཡོད་སྙམ་གྱིན་འདུག” མོས་
དབུགས་རིང་ཞིག་འབྱིན་དོན། “ངས་རང་ཉིད་རླུང་ཁའི་རི་ཁྱིམ་གྱི་རང་གི་ཁང་མིག་
དེའི་ནང་བསྡད་ཡོད་སྙམ་འདུག ངའི་ལུས་ཟུངས་ཟད་ཅིང་རིག་པ་མི་གསལ་བས། རང་
གིས་ཀྱང་ཇི་ལྟར་འུར་བརྒྱབ་པ་དྲན་མ་བྱུང་། ཁྱོད་ཀྱིས་ཅི་ཡང་མ་བཤད། ང་ལ་འདུག་
རོགས་བྱས་པས་ཆོག ང་གཉིད་མི་ཕོད། འཇིགས་སུ་རུང་བའི་རྨི་ལམ་ཤ་སྟག་རྨིས་བྱུང་།”
“ཡག་པོ་ཞིག་གཉིད་དང་། ཁྱོད་ཀྱི་བློ་རིག་དང་ལུས་སྟོབས་སླར་གསོ་འབྱུང་ངེས་
རེད། ལྕམ་མོ།” ངས་ལན་བཏབ་དོན། “ངའི་རེ་བ་ལྟར་ན། ཐེངས་འདིར་སྡུག་མྱངས་པའི་
ཉམས་མྱོང་ལ་བསམས་ཏེ།རྗེས་ཕྱོགས་ཁྱོད་ཀྱིས་རང་ཉིད་ལྟོགས་སུ་མ་འཇུག”
“ཨ། ངས་རང་ཉིད་ད་ལྟ་ཕ་ཁྱིམ་གྱི་རང་གི་མལ་ཁྲིའི་སྟེང་ཉལ་ཡོད་ན་བསམ་
བྱུང་།” མོས་སྐྱོ་སྡུག་དང་བཅས་མུ་མཐུད་དུ་བཤད་ཞོར་རང་གི་ལག་ཟུང་གཅུ་བཞིན་
སྡོད། “འུར་སྒྲ་སྒྲོག་པའི་གྲང་རླུང་འདི་སྒེའུ་ཁུང་ཕྱི་རོལ་གྱི་གསོམ་ཤིང་ནགས་ཚལ་ནས་
གཡུགས་ཡོང་བ་ཡིན་ན་ཇི་འདྲའི་དགའ་བ་ལ་ཨང་། ང་ལ་གྲང་རླུང་རོལ་མྱོང་ཞིག་བྱེད་
དུ་ཆུགས་དང་། དེ་ནི་ཐང་རྒོད་ནས་ཐད་ཀར་དུ་གཡུགས་ཡོང་བའི་རླུང་བུ་རེད། ང་ལ་
རླུང་ནང་དུ་དབུགས་ངལ་ཞིག་གསོ་རུ་ཆུགས་དང་།” མོ་ལྷོད་ལ་འབབ་པར་བྱེད་ཐུབ་
ཆེད། ངས་རེ་ཞིག་སྒེའུ་ཁང་ཕྱེ་བ་ཡིན། སྐར་ཆ་ཁ་ཤས་ལས་མ་འགོར་བར་འཁྱག་སིབ་
སིབ་ཀྱི་ལྷགས་རླུང་ཁང་པའི་ནང་འཛུལ་བྱུང་། ངས་སྒེའུ་ཁུང་གཏན་རྗེས་ཕྱིར་སྔར་མལ་
དུ་ལོག་སྟེ་མོ་སྲུང་ནས་བསྡད། སྐབས་དེར་མོ་ནི་གདོང་ཡོངས་མིག་ཆུས་བརླན་ཏེ་དེ་གར་
འཇམ་ཅག་གེར་ཉལ་འདུག མོའི་ལུས་ཟུངས་ཡོངས་སུ་ཟད་ཅིང་སེམས་ཤུགས་ཀྱང་རྨང་
ནས་ཉམས་ཡོད་ཚོད་རེད། སྐབས་དེར་ཁྲོ་ཁ་ཚ་བའི་ཁཱ་སེ་རེན་ནི་ངུ་སྐད་ཨག་
སྐད་ཆད་རྒྱུ་མེད་པའི་བུས་པ་བསམ་མེད་ཅིག་དང་དབྱེར་མ་མཆིས།
“ངས་རང་ཉིད་ཁང་པ་འདིའི་ནང་བཅུག་སྟེ་ཉིན་ག་ཚོད་འགོར་ཡོད།” མོས་ཡང་
བསྐྱར་རྣམ་རིག་བསྒྲིམས་ཏེ་དེ་ལྟར་དྲིས་བྱུང་།
“དེ་ནི་གཟའ་ཟླ་བའི་དགོང་མོའི་དོན་དག་རེད།” ངས་མོར་ལན་བཏབ་དོན། “ད་
ལྟ་ནི་གཟའ་ཕུར་བའི་མཚན་མོ་རེད། ཡང་ན་གཟའ་པ་སངས་ཀྱི་ཞོགས་པ་རེད་ཟེར་
ཡང་ཆོག་འདུག” “ཅི་ཟེར་རམ། ད་དུང་གཟའ་འཁོར་འདི་ཚར་མེད་དམ།” མོས་འུར་
བརྒྱབ་དོན། “ཉིན་ཁ་ཤས་ལས་འགོར་མི་འདུག་ཨང་།"
“ཅི་ཡང་མི་ཟ་བར་ཆུ་འཁྱག་འཐུང་ཞོར་ཁོང་ཁྲོ་ལང་བསྡད་ན་ཡང་དུས་ཚོད་ཧ་
ཅང་རིང་བའི་སྣང་བ་ཡོད་ངེས།”
“ད་ཤེས་སོང་། ཡིན་ནའང་ངའི་སྣང་ངོར་ཉིན་ཞག་ཤིན་ཏུ་མང་པོ་ཞིག་འགོར་སོང་
བ་འདྲ།" མོས་ཐེ་ཚོམ་དང་བཅས་ལྡབ་ལྡིབ་ཀྱིས།
“ཉིན་ཁ་ཤས་ལས་འགོར་མེད་པ་སྲིད་དམ། བློ་ཡུལ་ལས་འདས་སོང་། ཁོ་ཚོས་ཁ་
རྩོད་བརྒྱབ་རྗེས། ང་ཚོམས་ཆེན་དུ་ཡོད། ཨེ་དི་ཀ་ཡིས་ད་དུང་གནག་སེམས་དང་བཅས་
ཁ་ཚིག་རྣོན་པོས་བདག་ལ་ཟུར་ཟ་བྱས་པས། ང་ནི་ཁོང་ཁྲོ་ཆེན་པོས་ཁང་པ་འདིའི་ནང་
རྒྱུགས་ཡོང་བ་ཡིན། ངས་སྒོ་གཏན་ནང་ནས་བརྒྱབ་མ་ཐག མིག་ལམ་ཐམས་ཅད་ནག་
འཐིབ་བེར་གྱུར་ཏེ་པང་གཅལ་སྟེང་འགྱེལ་སོང་། ངས་ནི་ཨེ་དི་ཀ་ལ་གསལ་བཤད་བྱེད་
ཐབས་མི་འདུག ངས་རང་གི་ནད་རྙིང་ཡང་བསྐྱར་འཕར་ཟིན་པ་ཤེས་ཡོད། ཡང་ན་སྨྱོས་
པ་ནང་བཞིན་ས་ལྡིང་གནམ་ལྡིང་བྱེད་ངེས་རེད། ངའི་ལྕེ་ལ་རང་དབང་མི་འདུག ཀླད་
པར་ཡང་རང་དབང་མི་འདུག ཕལ་ཆེར་ཁོས་ནི་ངས་སྡུག་བསྔལ་འདི་འདྲ་ཞིག་མྱོང་
བཞིན་པ་ཤེས་མེད། ང་ནི་ཧ་ལམ་ཁོ་ལ་གཡོལ་བའམ་ཡང་ན་ཁོའི་སྐད་སྒྲར་གཡོལ་བའི་
སེམས་ཤུགས་ཙམ་ཡང་མེད་པར་གྱུར་འདུག ངའི་དྲན་པ་སླར་སོས་ཤིང་། 
ཡང་བསྐྱར་མིག་གིས་མཐོང་ཞིང་རྣ་བས་གོ་ཐུབ་དུས་ས་རུབ་ལ་ཉེ། ནེ་ལི། ངས་སྐབས་དེར་ཅི་ཞིག་
དྲན་པ་ཁྱོད་ལ་བཤད་ཆོག ངའི་ཀླད་པའི་ནང་དྲན་ཚུལ་གཅིག་ཁོ་ན་བསྐྱར་ཟློས་ཡང་
ཟློས་ཀྱིས་འཁོར་ཡོང་སྟེ་མཐར་ཐུག་ང་སྨྱོ་ལ་ཁད་ཅིག་བྱས་སོང་། ང་ནི་དེ་གར་ཉལ་
ཞིང་། མགོ་བོ་ཞབས་སྟེགས་དེར་བསྙེས་ཏེ། མིག་ཟུང་རབ་རིབ་ཀྱི་ངང་ནས་སྒེའུ་ཁང་སྐྱ་
བོ་གྲུ་བཞི་མ་དེ་མཐོང་བྱུང་། ངའི་སྣང་བ་ཞིག་ལ་རང་ཉིད་ནི་ཕ་ཁྱིམ་གྱི་སྒོ་གཏན་ཟིན་
པའི་ཤིང་མོན་ཆ་རའི་མལ་ཁྲི་སྒམ་དབྱིབས་མ་དེའི་ནང་ཉལ་འདུག ལྗིད་ཏིག་ཏིག་གི་སྐྱོ་
བས་མནན་པའི་བདག་གི་སེམས་དེར་ད་དུང་ན་ཟུག་འཇགས་མེད། ཡིན་ནའང་རྣམ་རིག་
སོས་མ་ཐག་པའི་སྐབས་དེར་ངས་ཅིའི་ཕྱིར་ཡིན་པ་བརྗེད་ཚར། ངས་ནི་ཡང་སྙིང་ཅི་ཞིག་
གི་ཆེད་དུ་ཡིན་པའི་སྐོར་ལ་བསམ་བློ་གཏིང་ཟབ་མོ་བཏང་། ངོ་མ་ཡ་མཚན་རེད། བདག་
གི་འདས་པའི་ལོ་ངོ་བདུན་གྱི་འཚོ་བ་ནི་སྟོང་པ་སྟོང་རྐྱང་དུ་གྱུར་འདུག ངའི་བློ་ངོར་དེའི་
སྐོར་གྱི་གྲིབ་གཟུགས་ཙམ་ཡང་དྲན་མ་བྱུང་།
སྐབས་དེར་ང་ད་དུང་བུ་མོ་ཆུང་ཆུང་ཞིག་རེད། ངའི་ཨ་ཕ་དུར་འཇུག་བྱས་མ་ཐག་
ཙམ་རེད། ངའི་སྡུག་བསྔལ་གཙོ་བོ་ནི་ཧིན་དེ་ལེ་ཡིས་ཧེ་ཟི་ཁི་ལེ་ཧྥུ་ང་དང་མཉམ་དུ་རྩེ་
རུ་མི་འཇུག་པ་དེ་རེད། ང་ནི་རང་ཉིད་གཅིག་པུ་དེ་གར་འཛུལ་ནས་བསྡད་པ་ཐོག་དང་པོ་
ཡིན། ཞག་གང་བོར་ངུས་པ་ཡིན། མག་མོག་ལྡབ་ལྡིབ་ངང་གཉིད་ལ་ཤོར་བ་དང་། ཡང་ཞེ་
སྐྱོ་བའི་རྨི་ལམ་གྱི་ཀློང་ནས་སད་བྱུང་། ངས་ལག་པ་ཕར་བསྲིངས་ཏེ་མལ་ཁྲིའི་མདུན་གྱི་
སྒོ་དེ་ཕར་དེད་མོད། ལག་པས་སྒྲོག་ཙེའི་ངོས་ལ་རེག་བྱུང་། བདག་གི་ལག་པས་སྒྲོག་ཙེའི་
མཐའ་སྣེར་རེག་ཞོར་ཕར་ཕྱིན་པ་ན། འདས་དོན་མང་པོ་ཞིག་མཚོ་རླབས་ལྟར་ཡ་ཆུང་
ཁོག་པར་འཕྱུར་བྱུང་། ངའི་ཉེ་ལམ་གྱི་སེམས་སྡུག་དེ་ཡང་ཞེ་ཐག་ཆད་པའི་རླབས་ཕྲེང་
གིས་ཁྱུར་མིད་བཏང་བྱུང་། ངས་ངོ་མ་བཤད་ཤེས་མ་སོང་། ངས་མུ་མཐའ་མེད་པའི་སྡུག་
བསྔལ་ཁོ་ན་ལས་མི་ཚོར་བ་ཅི་ཡིན་ནམ། ངའི་དབང་རྩ་འཁྲུག་ཟིན་པ་ཐག་ཆོད་རེད། 
རྒྱུ་མཚན་ནི་དེ་ལྟར་བྱེད་དགོས་དོན་ཅི་ཡིན་གཏན་ནས་དྲན་རྒྱུ་མི་འདུག
ཡིན་ནའང་། གལ་ཏེ་ཁྱོད་ཀྱིས་འདི་ལྟར་ཆ་འཇོག་ཅིག་བྱེད་པ་སྟེ། ང་རང་ད་དུང་
ལོ་བཅུ་གཉིས་ཡིན་དུས་དེར། གཞན་གྱིས་ཨུ་ཚུགས་ཀྱིས་ཁྲིད་སོང་བ་དང་། རླུང་ཁའི་རི་
ཁྱིམ་རྒྱབ་ཏུ་བསྐྱུར་ཞིང་རང་གི་བྱིས་དུས་ཀྱི་ལོ་ཟླ་དང་གཏན་ཏུ་འབྲེལ་ཐག་བཅད་པར་
མ་ཟད། སྒོས་སུ་སྐབས་དེར་ངའི་ཡོད་ཚད་ཀྱི་ཡོད་ཚད་དུ་གྱུར་ཡོད་པའི་ཧེ་ཟི་ཁི་ལེ་ཧྥུ་
དང་ཁ་བྲལ་ནས། གློ་བུར་དུ་ལིན་ཏོན་ལྕམ་མོ་དང་འཇོལ་མོ་གཞིས་ཀའི་སྦྱིན་བདག་མ་
དང་། མི་ཆ་མེད་ཅིག་གི་ཆུང་མར་གྱུར་པ་དང་། དེ་ནས་བཟུང་ང་ནི་རང་གི་སྔོན་ཆད་ཀྱི་
འཇིག་རྟེན་ཆུང་ཆུང་དེའི་ནང་གི་ལྡོམ་པོ་དང་སྒོ་ཕྱིའི་སྤྲང་པོ་བྱེད་དགོས་བྱུང་བ་ཧ་གོ་ན།
ཁྱོད་ཀྱིས་ཧ་ལམ་ངའི་ནང་སེམས་ཀྱི་འཇིག་རྟེན་དུ་འགྲེ་ལྡོག་རྒྱག་དགོས་པའི་གཏིང་རིམ་
གྱི་རྒྱུ་རྐྱེན་ཤེས་ངེས་རེད།”
“ཁྱོད་ཀྱིས་མུ་མཐུད་དུ་མགོ་བོ་འཕྲེད་དུ་གཡུགས་ནས་སྡོད། ནེ་ལི། དོན་ལ་ཁྱོད་
ཀྱིས་ཀྱང་ང་རང་རྩ་རྫོགས་བྱེད་པར་ནུས་ཤུགས་བཏོན་མྱོང་ཡོད། ཁྱོད་ཀྱིས་ཨེ་དི་ཀ་ལ་
ཤོད། ང་རང་དམ་དུ་འཇུས་ནས་མི་ལྷོད་པ་མ་བྱེད་རོགས་ཞེས་ཤོད། ཨ་ཙི། ང་ནི་མེ་ནང་
དུ་ལྷུང་བ་དང་འདྲ་བར་རབ་ཏུ་ཚ། ངས་ནི་ད་ལྟ་རང་ཉིད་ཕྱི་རོལ་ཏུ་ཡོད་ཅིང་། སྔོན་ཆད་
ཀྱི་བུ་མོ་ཆུང་ཆུང་དེ་ཡིན་ན་ཅི་མ་རུང་སྙམ། བུ་མོ་ཆུང་ཆུང་དེ་ནི་རང་གཤིས་རྒོད་ཅིང་
བསྟན་བཤིག་ཚ་བོ་ཡིན། ང་རང་སེམས་ལ་རྨས་སྐྱོན་ཕོག་རུང་གད་མོ་དགོད་པ་ལས་སྨྱོ་
བར་མི་འགྱུར་བའི་སྣང་བ་རྒྱ་ཡན་གྱི་བུ་མོ་དེ་བྱེད་འདོད། ང་ནི་འདི་འདྲའི་ཐབས་སྡུག་
ཅིག་ཏུ་འགྱུར་དོན་ཅི་ཡིན་ནམ། ཅིའི་ཕྱིར་སྐད་ཆ་ཚིག་འགའི་ལྗིད་ཀྱང་མི་ཐེག་པ་ཡིན་
ནམ། ངའི་ཟུངས་ཁྲག་མཐའ་དག་དྲང་ཤུར་རེར་ཀླད་པའི་ནང་འདུས་ཏེ་བྱ་དཀའ་བྱེད་
ལོང་བྲལ་བར་གྱུར་པ་ཡིན་ནམ། གལ་ཏེ་ང་རང་ཕ་གིའི་བྲག་སྐྱེས་ནན་ཤིང་གིས་ཁེབས་
པའི་རི་སྒང་དེར་ལོག་ཏུ་བཅུག་ན། ང་རང་སྔོན་ཆད་ལྟ་བུ་ཞིག་ཏུ་སླར་གསོ་བྱེད་ཐུབ་པ་
གདོན་མི་ཟ། ཡང་བསྐྱར་སྒེའུ་ཁུང་དེ་ཡངས་པོར་ཕྱེ་དང་། ཕྱེ་ཡོད་པའི་སྒེའུ་ཁུང་དེ་
བརྟན་པོར་བཟོས་དང་། མྱུར་དུ་དེ་ལྟར་བྱོས། ཁྱོད་དེ་གར་འགུལ་ཙམ་ཡང་མི་བྱེད་པ་ཅི་
ཡིན་ནམ།”
“རྒྱུ་མཚན་ནི་ངས་ཁྱོད་འཁྱག་ཤི་ཐེབས་སུ་འཇུག་མི་འདོད་པས་ཡིན།” ངས་ལན་
བཏབ་དོན།
“ཁྱོད་ཀྱི་སྐད་ཆ་དེའི་ནང་དོན་ནི་ང་ལ་ཡང་བསྐྱར་གསོན་པའི་གོ་སྐབས་ཤིག་སྤྲོད་
མི་འདོད་ཟེར་བ་ཡིན་ནམ།” མོས་ཁོང་ཁྲོ་དང་བཅས་བཤད་དོན། “ཡིན་ནའང་ང་ད་དུང་
དབུགས་ཆད་ལ་ཉེ་བའི་ཚོད་དུ་སླེབས་མེད། ང་རང་གིས་ཕྱེ་ཆོག”
ངས་བཀག་འགོག་བྱེད་ལོང་མ་བྱུང་གོང་ལ། མོ་སྔར་ནས་མལ་ཁྲི་ལས་མར་ཤུད་
འདུག་ཅིང་། ལུས་པོ་འཁྱར་འཁྱོར་ངང་ཕར་སོང་སྟེ་སྒེའུ་ཁུང་རེ་རེ་བཞིན་ཕྱེ་སོང་བར་མ་
ཟད། ད་དུང་ལུས་པོ་ཕྱི་རུ་བསྲིངས་ཏེ་རལ་གྲི་ལྟ་བུའི་གྲང་རླུང་གིས་ལུས་པོ་གཙགས་པར་
ཡང་ཁ་ཡ་གཏན་ནས་མི་བྱེད།
ཞུ་བ་བྱས་ཀྱང་མི་ཉན་པས་མཐར་ཐུག་ངས་ཨུ་ཚུགས་ཀྱིས་མོ་ཕྱིར་ཁང་པའི་ནང་
ལ་མི་འཐེན་ག་མེད་བྱུང་། ཡིན་ནའང་བློ་ཡུལ་ལས་འདས་པ་ཞིག་ལ་མོས་བློ་རིག་རབ་ཏུ་
འཁྲུལ་བའི་སྐབས་ཀྱི་ལུས་ཤུགས་ནི་ཧ་ཅང་ཆེ། བྱ་སྤྱོད་དང་རྣམ་འགྱུར་མཐའ་དག་ལ་
བལྟས་ན་སྐབས་དེར་དབང་ཤེས་ཡོངས་སུ་འཁྲུག་འདུག
ནམ་མཁར་ཟླ་བ་མེད་ཅིང་ས་སྟེང་གི་ཡོད་ཚད་མུན་ནག་གི་ཡོལ་བས་གཡོགས་
འདུག ཉེ་རྒྱང་གང་ལ་བལྟས་ན་ཡང་། དུད་ཁྱིམ་སུ་ཚང་གི་སྒེའུ་ཁུང་ལས་ཀྱང་སྒྲོན་འོད་
མཐོང་མི་ཐུབ། སྐབས་དེར་མི་ཚང་མ་གཉིད་ཀྱི་ཞིང་ཁམས་འགྲིམ་ཡོད་ངེས་རེད། སྒོས་སུ་
རླུང་ཁའི་རི་ཁྱིམ་ནི་རྒྱང་ཐག་རིང་བས་རྩ་བ་ནས་མཐོང་ཐབས་བྲལ་ན་ཡང་། འོན་ཀྱང་
མོས་མཐོང་བྱུང་ཞེས་ཨུ་ཚུགས་མཐར་སྐྱེལ་བྱེད།“ལྟོས་དང་།”
མོས་བྲེལ་འཚུབ་དང་བཅས་འུར་བརྒྱབ་དོན།
“དེ་ནི་བདག་གི་ཁང་པ་རེད། ནང་དུ་ཞག་སྒྲོན་བཀར་འདུག སྡོང་པོའི་ཡལ་ག་
སྒེའུ་ཁུང་ཁ་རུ་གཡོ་བཞིན་གདའ། པྲ་སྒྲོན་གྱི་འོད་སྣང་གཞན་ཞིག་ཡོད་པ་ནི། ཅོ་སེ་ཧྥུ་ཡི་
གནམ་ཁང་དེ་རེད། ཅོ་སེ་ཧྥུ་དུས་ཚོད་འདི་འདྲ་འཕྱིས་ན་ཡང་མི་ཉལ་དོན་ཅི་ཡིན་ནམ།
ཁོས་ང་རང་ཕྱིར་ཁྱིམ་ལ་ལོག་རྗེས་ཤིང་རའི་སྒོ་གཏན་རྒྱུར་སྒུག་བསྡད་ཡོད་ངེས་རེད། དེ་
ན་ཁོ་ལ་ད་དུང་ཡུད་ཙམ་རིང་སྒུག་ཏུ་ཆུགས། ལམ་འདི་ཧ་ཅང་བགྲོད་བདེ་བོ་མེད། ཁྱིམ་
ལ་ལོག་པའི་ལམ་བར་གྱི་སེམས་ཁམས་ཧ་ཅང་མི་སྐྱིད། ད་དུང་ལམ་དེར་ཞུགས་ནས་འགྲོ་
ན། ང་ཚོ་ངེས་པར་དུ་ཅི་མོའུ་ཏོན་གྱི་ལྷ་ཁང་དེ་ངེས་པར་དུ་བརྒྱུད་དགོས། ཡིན་ནའང་
ངེད་གཉིས་ཀ་འདྲེ་གདོན་གྱི་རིགས་ལ་འཇིགས་སྣང་ག་ལ་ཡོད།
ངེད་གཉིས་ཀས་ནམ་རྒྱུན་སྙིང་སྟོབས་འགྲན་གྱིན་ཡོད། སུ་ཞིག་གིས་བང་སོ་ལས་
གདོན་འདྲེ་ཕྱི་རུ་འབོད་ཐུབ་པར་བལྟས་པ་ཡིན། ཡིན་ནའང་། ཧེ་ཟི་ཁི་ལེ་ཧྥུ། གལ་ཏེ་
ངས་ད་ལྟ་ཁྱོད་ལ་འགྲན་བཙུགས་ན། ཁྱོད་ཀྱིས་ད་དུང་སྔོན་ཆད་ལྟར་བྱེད་ཕོད་དམ། གལ་
ཏེ་ཁྱོད་ལ་ད་དུང་སྙིང་སྟོབས་དེ་འདྲ་ཡོད་ན། ངས་ཀྱང་ཁྱོད་ལ་འགྲན་འཛུགས་ཕོད། ང་
ནི་རང་ཉིད་གཅིག་པུ་འདི་རུ་ཉལ་ནས་སྡོད་མི་འདོད། ཁོ་ཚོས་ང་དུར་འཇུག་བྱ་ངེས་
རེད། དབྱིན་ཁྲེ་བཅུ་གཉིས་ཀྱི་ཟབ་ཚད་ཡོད་པའི་སའི་གཏིང་རུམ་དུ་དུར་འཇུག་བྱ་ངེས།
ད་དུང་ལྷ་ཁང་ཞིག་གི་ཞབས་སུ་འཇུག་ངེས་རེད། ཡིན་ནའང་གལ་ཏེ་ཁྱོད་ངའི་གམ་དུ
མེད་ཚེ། ངའི་རྣམ་ཤེས་ནི་ཇི་ལྟར་བྱས་ཀྱང་བདེ་ལ་འབབ་མི་སྲིད། ནམ་ཞར་ཡང་བདེ་ལ་
འབབ་མི་སྲིད།”
མོས་རེ་ཞིག་མཚམས་བཞག་ཅིང་གདོང་ལ་ཡ་མཚན་པའི་འཛུམ་མདངས་ཤིག་
མངོན་ཏེ་མུ་མཐུད་དུ་བཤད་རྒྱུར། “ཁོས་འཆར་གཞི་བཟོ་བཞིན་ཡོད་ངེས། ཁོས་ང་རང་
ཁོ་འཚོལ་དུ་ཡོང་བའི་རེ་བ་རྒྱག་གིན་ཡོད་ངེས། དེ་ན་ང་ཚོས་ལྷ་ཁང་གི་བང་སོ་དེ་བརྒྱུད་
མི་དགོས་པའི་ལམ་གཞན་ཞིག་བཙལ་ཆོག ཁྱོད་ཧ་ཅང་དལ་འདུག ཁྱོད་ཡིད་ཚིམ་ན
ཆོག ང་ནམ་རྒྱུན་ཁྱོད་དང་མཉམ་དུ་ཡོད།”
ངས་མོར་གསལ་བཤད་བྱས་ཀྱང་ཕན་པ་མེད་པ་ཤེས། རྒྱུ་མཚན་ནི་དབང་ཤེས་
ཡོངས་སུ་འཁྲུག་འདུག དེ་བས་སྐབས་དེར་ངས་ནི་མོའི་ལུས་པོ་འཐུམ་བྱེད་ཀྱི་གྱོན་གོས་
སམ་མལ་ཐུལ་གང་རུང་རེ་ཨེ་ལོན་ལ་བསམ་བློ་བཏང་ཞིང་། ལག་པ་ཡ་གཅིག་གིས་མོར་
འཇུས་ནས་མ་ལྷོད། ངས་མོར་གང་འདོད་ལྟར་རང་གི་ལུས་པོ་སྒེའུ་ཁུང་ནས་ཕྱི་རུ་འབུད་
དུ་འཇུག་མི་ཕོད། དེ་ལྟར་བསམ་བློ་གཏོང་བཞིན་པའི་སྐབས་སུ། གློ་བུར་དུ་སྒོ་ལོང་ཐག་
སེ་བཀྲོལ་བ་དང་མཉམ་དུ་སྐུ་ཞབས་ལིན་ཏོན་ཁང་པའི་ནང་དུ་སླེབས་བྱུང་། མ་གཞི་ཁོ་
ནི་སྐབས་དེར་ད་གཟོད་དཔེ་ཁང་ནས་ཕྱིར་བུད་དེ་བར་ཁྱམས་བརྒྱུད་ནས་འགྲོ་དུས། ཁང་
པའི་ནང་གི་ཁ་བརྡའི་སྒྲ་གོ་བས་ཡ་མཚར་སྐྱེས་ཤིང་། དེ་འདྲའི་མཚན་གུང་ཞིག་ལ་ཡང་
སྙིང་དོན་དག་ཅི་ཡོད་སྙམ་ནས་བལྟ་རུ་ཡོང་བ་རེད།
“ཨ་ཙི། སྐུ་ཞབས།” ངས་ཁོ་མཐོང་མ་ཐག་དེ་ལྟར་འུར་བརྒྱབ་སྟེ་ཁོའི་ངག་སྒོར་
ཐོན་ལ་ཁད་ཀྱི་ཧོན་འཐོར་བའི་འུར་སྐད་དེའི་མགོ་མནན་པ་ཡིན། ཁོ་ཁང་པའི་ནང་
འཛུལ་མ་ཐག་གྲང་རླུང་རྩུབ་མོའི་རེག་བྱ་ཚོར་ཡོང་ཞིང་། ཁང་པའི་ནང་རོལ་གྱི་རྙོག་
ཟིང་གི་རྣམ་པ་ཡང་མཐོང་བྱུང་། “ངེད་ཚང་གི་ལྕམ་མོ་སྙིང་རེ་རྗེ། མོར་སྙུང་གཞི་ཕོག་
འདུག མོའི་ཤེད་ཤུགས་ཆེ་དྲགས་པས་ངས་མི་ཐུབ། ང་ནི་ཅི་བྱ་གཏོལ་མེད་དུ་བཏང་སོང་།
ཁྱོད་ཀྱིས་མགྱོགས་པོར་མོ་ལ་ཁ་ཏ་ཞིག་བྱེད་རོགས། མོ་མལ་ཁྲིའི་སྟེང་ལ་ཉལ་དུ་ཆུགས་
དང་། ཁྱོད་ཀྱིས་རང་སེམས་ཀྱི་སྐྱོ་སྡུག་ཁོག་ཏུ་བཅུག་ནས་མ་སྡོད། མོས་མི་གཞན་སུ་
ཡི་སྐད་ཆར་ཡང་ཉན་མི་འདོད། རང་ཤེད་ཚ་བོ་ཤ་སྟག་བྱེད།”
“ཁཱ་སེ་རེན་ལ་སྙུང་གཞི་ཕོག་པ་རེད་དམ།” ཁོས་དེ་ལྟར་ཟེར་བཞིན་མགྱོགས་པོར་
ཚུར་སླེབས་བྱུང་། “སྒེའུ་ཁུང་རྒྱོབས་དང་། ཨེ་ལུན། ཁཱ་སེ་རེན། འདི་ཅི་ཡིན་ནམ།” ཁོས་
མུ་མཐུད་དུ་བཤད་མ་ཐུབ། ལིན་ཏོན་ལྕམ་མོའི་སྐྱ་ཟད་སྔོ་ཐུག་གི་ཉམས་སྣང་དེས་ཁོ་ཧོན་
འཐོར་དུ་བཅུག མཇུག་མཐར་ཁོའི་སེམས་ཁྲལ་གྱིས་ཁེངས་པའི་མིག་མདངས་དེ་ག་ལེར་
མོའི་ལུས་སྟེང་ནས་ངའི་ཕྱོགས་ལ་བསྐོར་ཡོང་།
“མོས་འདི་རུ་ཨུ་ཚུགས་ཁོ་ན་བྱས་པ་རེད།” ངས་མུ་མཐུད་དུ་བཤད་དོན། “ཧ་ལམ་
ཁ་ཟས་ཁམ་གང་ཡང་མི་ཟ་བར་ཨམ་གཙིགས་བསྡམས་ཏེ་སྡོད་ཅིང་། ན་རབས་ཚ་རབས་
ཀྱི་སྐད་ཆ་ཚིག་གཅིག་ཀྱང་མི་བཤད་པར། རང་གིས་རང་ཉིད་ཁང་པའི་ནང་བཅུག་སྟེ་ང་
ཚོ་སུ་ཡང་ནང་ལ་ཡོང་དུ་མི་འཇུག དེ་ལྟར་དོ་དགོང་ད་གཟོད་སྒོ་ཕྱེ་ཐུབ་ཙམ་བྱུང་བ་རེད།
དེ་བས་ངས་ཁྱོད་ལ་མོའི་གནས་ཚུལ་སྙན་ཞུ་བྱེད་ཐབས་མ་བྱུང་། རྒྱུ་མཚན་ནི་ངས་ཀྱང་
མོའི་གནས་ཚུལ་ངོ་མ་ཤེས་མེད། ཡིན་ནའང་ནད་འདི་དེ་འདྲའི་ཚབས་ཆེན་ཞིག་མིན
སྙམ།” ངས་རང་གི་འགྲེལ་བཤད་ཧ་ཅང་བློར་འབབ་པ་ཞིག་མ་བྱུང་བ་ཤེས་ཡོད།
སྦྱིན་བདག་གིས་སྨིན་མ་ཕྱོགས་གཅིག་ཏུ་བསྡུས་ཏེ།
“ན་ཚ་འདི་ཚབས་ཆེན་མ་རེད་ཟེར་བ་ཡིན་ནམ། དེ་འདྲ་རེད་དམ། ནེ་ལི་དེན།”
ཁོས་གཟབ་ནན་གྱིས་བཤད་རྒྱུར། “འདི་འདྲའི་དོན་དག་ཀྱང་ཁྱོད་ཀྱིས་ང་ལ་ཤེས་སུ་
མི་འཇུག་པ་ཅི་ཡིན། རྗེས་ཕྱོགས་ཁྱོད་ཀྱིས་དོན་འདིར་གསལ་བཤད་བྱེད་དགོས།” ཁོས་
དེ་ལྟར་བཤད་རྗེས་རང་གི་ཆུང་མ་པང་དུ་བཟུང་ཞིང་སྐྱོ་སྡུག་དང་བཅས་མོར་ཅེར་
ནས་བསྡད།
ཐོག་མར་མོའི་མིག་མདངས་ལས་གམ་གྱི་མི་འདི་ངོ་ཤེས་པའི་ཉམས་སྣང་ཅི་ཡང་
མཐོང་མ་བྱུང་། དམིགས་པ་མི་གསལ་བའི་མིག་མདངས་དེའི་ཁྲོད་དུ་མི་འདི་གཏན་ནས་མེད་པ་འདྲ། 
ཡིན་ནའང་མོའི་དབང་རྩ་འཁྲུག་པ་དེ་ཡང་རྒྱུན་རིང་གཏན་འཇགས་ཤིག་
མིན། མ་གཞི་མོས་ཐག་རིང་གི་མུན་ནག་ཁོ་ནར་ཅེར་ནས་ཡོད་མོད། ད་ལྟ་ནི་མཐོང་སྣེ་ཕྱིར་
བསྐུམས་ཏེ་རིམ་གྱིས་རང་ཉིད་པང་དུ་བསྡམས་ཡོད་པའི་མི་དེ་སུ་ཡིན་ལ་དོ་སྣང་བྱས་བྱུང་།
“ཨ། ཁྱོད་ཡོང་ཡོད་དམ། ཡིན་ནམ། ཨེ་དི་ཀ་ལིན་ཏོན།” མོས་ཁོང་ཁྲོ་དང་བཅས་
བཤད་དོན། “ཁྱོད་ནི་མི་དེ་འདྲའི་རིགས་ཤིག་རེད། དགོས་དུས་བཙལ་ནས་མི་རྙེད། མི་
དགོས་དུས་གམ་ལ་བཙངས་ཡོང་། མིག་སྔར་ང་ཚོས་མནར་སྡུག་ངེས་ཅན་ཞིག་མྱོང་
དགོས་རྒྱུ་རེད། དེ་ནི་བཟློག་ཐབས་མེད། ཡིན་ནའང་ཁོ་ཚོས་ང་རང་དོག་ཅིང་ཆུང་བའི་ཕ་
ཁྱིམ་དེར་ཕྱིར་ལོག་པར་བཀག་འགོག་བྱེད་མི་ཐུབ། དེ་ནི་ངའི་མཇུག་མཐའི་གནས་མལ་
ཡིན། དཔྱིད་ཀ་རྫོགས་མ་ཐག་ཙམ་ལ་ང་ཕ་གིར་འགྲོ་ངེས་ཡིན། ཕ་གིའི་ཕྱོགས་དེ་རེད།
ནོར་དུ་མ་འཇུག ལྷ་ཁང་དེའི་ཞབས་ཀྱི་ལིན་ཏོན་ཁྱིམ་རྒྱུད་ཀྱི་བང་སོ་དེ་མིན། དེ་ལས་
ཐང་རྒོད་དུ་དུར་བྱང་ཞིག་བསླངས་པས་ཆོག ཁྱོད་ཁོ་ཚོའི་གྲལ་དུ་འགྲོ་འམ་ཡང་ན་ངའི་
གམ་ལ་ཡོང་མིན་ཁྱོད་རང་གིས་ལྟོས།”
“ཁཱ་སེ་རེན། ཁྱོད་ཀྱིས་ཅི་བྱེད་པ་ཡིན།” སྦྱིན་བདག་གིས་ཁ་གྲག་དོན། “མདོར་ན་
ང་ནི་ཁྱོད་ཀྱི་མིག་ལམ་དུ་རིན་ཐང་ཅི་ཡང་མེད་དམ། ཁྱོད་དགའ་ས་ནི་མི་ངན་ཧེ”
“ཁ་ཚུམས།” ལིན་ཏོན་ལྕམ་མོས་འུར་བརྒྱབ་དོན།
“མགྱོགས་པོར་ཁ་ཚུམས། ཁྱོད་ཀྱིས་རུས་མིང་དེ་ཐེངས་གཅིག་གླེང་ན། ང་ད་ལྟ་
ཉིད་དུ་སྒེའུ་ཁུང་འདི་ནས་ཕྱི་ལ་མཆོང་ངེས་ཡིན། མིག་སྔར་ཁྱོད་ཀྱིས་རེག་ཐུབ་པ་འདི་
ཁོ་ན་ཁྱོད་ལ་དབང་བ་ཡིན། ཡིན་ནའང་ཁྱོད་ཀྱིས་ངའི་ལུས་པོ་དམ་དུ་བསྡམས་ཡོད་རུང་།
ངའི་སེམས་པ་ནི་སྔར་ནས་རི་བོའི་ཕ་རོལ་ལ་འཕུར་སོང་།
ཁྱོད་ང་ལ་མི་མཁོ། ཨེ་དི་ཀ ང་ལ་ཁྱོད་རང་མཁོ་བའི་འདོད་པ་དེ་སྔར་ནས་ཡལ་སོང་།
ཁྱོད་ནི་ཕྱིར་རང་གི་དཔེ་དེབ་ནང་ལ་སོང་། ཁྱོད་ལ་ད་དུང་རང་སེམས་གསོ་བྱེད་ཅིག་ཡོད་པར་
ང་རང་ཧ་ཅང་དགའ་བཞིན་ཡོད། འུ་གཉིས་ཀའི་བརྩེ་བ་དང་ལས་འབྲེལ་རྦད་དེ་
རྫོགས་པ་ཡིན།”
“མོའི་དབང་རྩ་འཁྲུགས་པ་རེད། སྐུ་ཞབས། ངས་བར་ལ་བཙངས་ནས་བཤད་དོན།
མོས་མཚན་གང་བོར་འཁྲུལ་གཏམ་ཤ་སྟག་བཤད་པ་རེད། ད་ངལ་གསོ་ཞིག་བྱེད་དུ་བཅུག
མོར་བདག་སྐྱོང་ཡག་པོ་བྱོས་དང་མྱུར་དུ་སངས་དྲག་ཡོང་ངེས་རེད། རྗེས་ཕྱོགས་ང་ཚོས་
གཟབ་གཟབ་བྱས་ཏེ་མོར་ཁོང་ཁྲོ་མ་བསླངས་ན་འགྲིག”
“ཁྱོད་ཀྱིས་ང་ལ་བློ་ཐབས་སྟོན་མི་དགོས།” སྐུ་ཞབས་ལིན་ཏོན་གྱིས་ལན་བཏབ་
དོན། “ཁྱོད་ཀྱིས་ལྕམ་མོའི་རང་གཤིས་གསལ་བོ་ཤེས་ངེས་རེད། ཡིན་ནའང་ད་དུང་ང་ལ་
ངན་སྐུལ་བྱས་ཏེ་མོར་ཁ་ཡ་མ་བྱེད་ཟེར། ཉིན་འདི་དག་རིང་མོའི་གནས་སྟངས་ཇི་འདྲ་
ཡིན་པ་ཡང་ང་ལ་སྙན་ཞུ་མི་བྱེད། ཁྱོད་ནི་ངོ་མ་མི་སེམས་མེད་ཅིག་རེད། ཟླ་བ་ཁ་ཤས་ལ་
སྙུང་གཞི་ཕོག་པའི་དབང་དུ་བཏང་རུང་འདི་ལས་ཉམ་ང་བ་ཞིག་ཡིན་མི་སྲིད།”
ངས་རང་ཉིད་ལ་དག་སེལ་བྱེད་མགོ་བརྩམས། མི་གཞན་ཁོང་ཁྲོ་ཆེ་ཞིང་རང་ཤེད་
ཚ་བོ་ཡིན་པའི་ཉེས་པ་ཡང་ངའི་མགོ་ཐོག་ལ་འཕངས་ཡོང་ན། དེ་ནི་དངོས་གནས་བཟོད་
བསྲན་བྱེད་ཐུབ་པ་ཞིག་མ་རེད། “ངས་ལིན་ཏོན་ལྕམ་མོ་རང་ཤེད་ཚ་ཞིང་ཨུ་ཚུགས་ཆེ་བ་
ཤེས་ཡོད།” ངས་འུར་བརྒྱབ་དོན། “ཡིན་ནའང་ངས་ནི་ཁྱོད་ཀྱིས་བསམ་བཞིན་དུ་མོའི་
གཤིས་སྤྱོད་འདི་རིགས་གསོ་སྐྱོང་བྱེད་འདོད་ཡོད་པ་ཤེས་མེད། ངས་ནི་མོའི་ཁམས་དང་
མོས་པར་བསྟུན་ཆེད། སྐུ་ཞབས་ཧེ་ཟི་ཁི་ལེ་ཧྥུ་ཡི་དོན་དག་ཀྱང་མ་ཤེས་མ་ཚོར་ཁུལ་བྱེད་
དགོས་པ་མ་ཤེས། ངས་ཁྱོད་ལ་སྙན་ཞུ་ཕུལ་བ་ནི་བློ་སེམས་དཀར་བའི་གཞིས་གཡོག་ཅིག་
གི་ལས་འགན་བསྒྲུབས་པ་ཡིན། ད་ལྟ་བློ་དཀར་གཞུང་དྲང་གི་གཞིས་གཡོག་ལ་བྱ་དགའ་
གྱ་ནོམ་པ་ཐོབ་བྱུང་། ཆོག་འདུག ད་ཐེངས་ང་ལ་ཉམས་མྱོང་ཐོབ་སོང་། རྗེས་མ་གཟབ་
གཟབ་བྱེད་ངེས། རྗེས་མ་ཁྱོད་ཀྱིས་དོན་དག་ཅི་ཞིག་ཤེས་འདོད་ན། ཁྱོད་རང་ཉིད་ཀྱིས་
རྩད་གཅོད་བྱེད་རོགས།” “རྗེས་ཕྱོགས་ཁྱོད་ཀྱིས་དགོས་མེད་ཀྱི་རྙོག་དྲ་བཟོས་ན། ཁྱོད་
ངའི་ཁྱིམ་དུ་སྡོད་མི་དགོས། ནེ་ལི་དེན།” ཁོས་དེ་ལྟར་ལན་བཏབ་བྱུང་། “དེ་ན་ངས་ནི་
ཅི་ཡང་མ་ཤེས་ན་བཟང་བ་རེད་དམ། སྐུ་ཞབས་ལིན་ཏོན།” ངས་བཤད་རྒྱུར། “སྐུ་ཞབས་
ཧེ་ཟི་ཁི་ལེ་ཧྥུ་ཡིས་ཁྱོད་ཀྱི་ཆོག་མཆན་ཐོབ་རྗེས་སྲས་མོར་གཉེན་སློང་བ་རེད་དམ། དེར་
མ་ཟད་ཁྱོད་རང་ཁྱིམ་དུ་མེད་པའི་གོ་སྐབས་དང་བསྟུན་ནས་འདིར་ཡོང་སྟེ་ལྕམ་མོར་
ཁྱོད་དང་རྒྱབ་འགལ་གྱིས་ཞེས་ངན་སྐུལ་བྱས་པ་མ་ཡིན་ནམ།” ཁཱ་སེ་རེན་གྱི་དབང་ཤེས་
འཁྲུག་ཡོད་ན་ཡང་ངེད་གཉིས་ཀྱི་ཁ་བརྡར་དོ་སྣང་བྱེད་ཀྱིན་གདའ། “ཨ། ནེ་ལི་གསང་
ཉུལ་བ་རེད་འདུག” མོས་ཞེ་སྡང་དང་བཅས་བཤད་རྒྱུར། “ནེ་ལི་ནི་ང་ལ་རྒྱབ་འགལ་
བྱེད་མཁན་དགྲ་བོ་རེད། གདོན་འདྲེ་མ་ཁྱོད། མ་གཞི་ཁྱོད་ཀྱིས་ལྐོག་ནས་ང་ལ་ངན་ལས་
བྱེད་ཀྱིན་འདུག ང་རང་ཐོངས། ངས་མོ་འགྱོད་པ་སྐྱེ་རུ་འཇུག་ངེས། མོས་རྫུན་གཏམ་
སྨྲས་པའི་རང་ཉེས་ངོས་ལེན་བྱེད་དུ་འཇུག་དགོས།” ཁོང་ཁྲོའི་མེ་ལྕེ་ནི་མོའི་སྨིན་མའི་
འོག་གི་མིག་ཟུང་ལས་ཕྱི་རུ་འཕྱུར་གྱིན་པ་དང་འདྲ་ལ། ནུས་ཤུགས་གང་ཡོད་ཀྱིས་འཕག་
འཚག་བརྒྱབ་སྟེ་ལིན་ཏོན་གྱི་ལག་ནས་ཐར་ཐབས་བྱེད། ངས་མུ་མཐུད་དུ་དེ་རུ་ཀ་ཀོར་
བྱེད་མ་འདོད་པས། མོའི་སྙུང་གཞིར་ལྟ་མཁན་སྨན་པ་ཞིག་འབོད་དུ་འགྲོ་བའི་བློ་ཐག་
བཅད་དེ་ཁང་པའི་སྒོར་བུད་པ་ཡིན།
ང་མེ་ཏོག་ལྡུམ་ར་བརྒལ་ནས་ལམ་ཆེན་གྱི་ཕྱོགས་སུ་བསྐྱོད་པ་ཡིན། གྱང་རྩར་རྟའི་
འདོགས་ཐག་སོགས་འགེལ་ས་དེར་སླེབས་དུས། དཀར་བོང་བོང་གི་དངོས་པོ་གང་རུང་
ཞིག་དེ་རུ་འཕག་འགུལ་བྱེད་ཀྱིན་གདའ། ཕར་བལྟས་ཚོད་ལ་དེ་ནི་རླུང་གིས་བསྒུལ་བ་
མིན་ཐག་ཆོད་རེད། མ་གཞི་ང་རང་སྐབས་དེར་བྲེལ་བ་ཧ་ཅང་ཆེ་ནའང་རེ་ཞིག་གོམ་
མཚམས་བཞག་སྟེ་ཞིབ་ལྟ་ཞིག་བྱེད་དགོས་བྱུང་། དེ་ལྟར་མ་བྱས་ཚེ་དེ་ནི་གདོན་འདྲེ་
ཞིག་གིས་ཆོ་འཕྲུལ་བསྟན་པ་ཨེ་ཡིན་སྙམ་སྟེ་རྗེས་ཕྱོགས་ང་རང་དོགས་མི་བདེ་བའི་སྣང་
བ་དང་འགྱོད་པ་ཞིག་གིས་མནར་ནས་མཚམས་འཇོག་མི་སྲིད།
བློ་ཡུལ་ལས་འདས་པ་ཞིག་ལ། ངས་ལག་པ་ཕར་བསྲིངས་ཏེ་རེག་ཙམ་བྱས་པ་ན་མ་
གཞི་དེ་ནི་སྲས་མོ་ཨེ་ས་བྷེ་ལ་ཡི་ཁྱི་ཕྲུག་ཧྥེང་ནེ་རེད། ཁྱི་ཕྲུག་དེ་ལག་རས་ཆུང་ཆུང་ཞིག་
གིས་གནམ་བཏགས་བརྒྱབ་སྟེ་ལྕེབས་སུ་བཅུག་འདུག་ལ། མཇུག་མཐའི་དབུགས་རྟ་རྔ་
ཙམ་ལས་ལྷག་མེད་ཚོད་རེད། ངས་གང་མགྱོགས་སྒོས་ལག་རས་བཀྲོལ་ཏེ་ཁྱི་གུ་མེ་ཏོག་
ལྡུམ་རའི་ནང་བཏང་བ་ཡིན། ངས་མདང་དགོང་ཁྱི་ཕྲུག་དེ་རང་གི་བདག་མོ་དང་མཉམ་དུ་
ཐོག་ཁང་ལ་ཕྱིན་པ་མཐོང་བྱུང་། འོན་ཀྱང་ད་ལྟ་གློ་བུར་དུ་འདི་རུ་གནམ་བཏགས་བརྒྱབ་
ཡོད་དོན་ཅི་ཡིན་ནམ། མ་རབས་ཐ་ཤལ་སུ་ཞིག་གིས་སྤྱོད་ངན་དེ་འདྲ་སྤེལ་སྲིད་དམ།
ངས་དངོས་གནས་བསམ་བློ་འཁོར་མ་བྱུང་།
ངས་དེ་ལྟར་དྲན་གྱིན་པའི་གནས་སྐབས་དེར། ཐག་རིང་ནས་རྟ་ཕོ་བང་གིས་རྒྱུགས་
པའི་རྨིག་སྒྲ་ཞིག་གྲག་པ་ཐོས་བྱུང་། སྤྱིར་བཏང་ནམ་གུང་གི་དུས་ཚོད་གཉིས་པར་རྟ་ཕོའི་
རྨིག་སྒྲ་ཐོས་ན་ཡ་མཚན་ཞིག་ལོས་ཡིན་མོད། འོན་ཀྱང་སྐབས་དེར་ཀླད་པའི་ནང་དུ་དོན་
དག་མང་པོ་འཚང་ཁ་རྒྱག་གིན་ཡོད་པས་མིག་མདུན་གྱི་སྣང་ཚུལ་ལ་ཞིབ་ཏུ་བསམ་བློ་
གཏོང་ཁོམ་མ་བྱུང་། དངོས་འབྲེལ་སྟབས་འགྲིག་པ་ཞིག་ལ། ང་རང་ཁྲོམ་སྲང་དུ་སླེབས་
དུས་སྨན་པ་སྐུ་ཞབས་ཁན་ནེ་ཟི་ཡང་རང་ཁྱིམ་ལས་སྒོར་བུད་དེ་སྡེ་བའི་ནང་གི་ནད་པ་
གཞན་ཞིག་ལ་བལྟ་རུ་འགྲོ་བཞིན་གདའ། ངས་ཁཱ་སེ་རེན་ལིན་ཏོན་གྱི་ན་ཚའི་གནས་
ཚུལ་གསལ་བཤད་ཅིག་བྱས་པ་ན། ཁོ་དེ་མ་ཐག་ང་དང་མཉམ་དུ་ཕྱིར་ལོག་མགོ་བརྩམས།
ཁོ་ནི་མ་གཞི་ནས་སྦ་གསང་མེད་པར་ཁ་རི་ཁ་ཐུག་གིས་སྐད་ཆ་བཤད་མཁན་ཞིག་ཡིན་
པས། འཛེམ་དོགས་ཅི་ཡང་མེད་པར་དེ་ནི་ནད་རྙིང་བསྐྱར་དུ་འཕར་བ་ཡིན་པས། སྨན་
པའི་ངག་ལ་ཉན་ནས་གཟབ་གཟབ་མ་བྱས་ན་ཡུན་རིང་པོར་གསོན་ཐུབ་པའི་རེ་བ་ཆེན་
པོ་མེད་ཚུལ་བརྗོད་བྱུང་། “ནེ་ལི་དེན།”" ཁོས་བཤད་དོན། “ངས་བལྟས་ན་འདི་ལ་
ད་དུང་རྒྱུ་རྐྱེན་གཞན་ཞིག་ཡོད་ངེས། ཉེ་ཆར་འཇོལ་མོའི་གཞིས་ཀར་དོན་དག་གཞན་པ་འདྲ་མ་
བྱུང་ངམ། ང་ཚོས་འདི་ནས་གཏམ་འཆལ་མང་པོ་གོ་བྱུང་། ཁཱ་སེ་རེན་ལྟ་བུའི་སྤྲོ་སྣང་ལྡན་
ཞིང་བདེ་ཐང་ཡིན་པའི་བུ་མོ་ཞིག དོན་དག་ཕྲན་ཚེགས་ཤིག་གིས་ནད་གཞི་སློང་མི་སྲིད།
ཡང་གཅིག་བཤད་ན། མི་དེ་འདྲའི་རིགས་ལ་མ་གཞི་ནས་སྙུང་གཞི་ཕོག་མི་རུང་། མི་དེ་
རིགས་ཚ་ནད་དང་ནད་འདི་རིགས་ལས་སྐྱོབ་དགོས་ན་ཧ་ཅང་དཀའ་བ་རེད། ཐེངས་
འདིར་དོན་དེའི་མགོ་ཇི་ལྟར་བསླངས་པ་རེད།”
“སྦྱིན་བདག་གིས་ཁྱོད་ལ་བཤད་ངེས།” ངས་ལན་བཏབ་དོན། “ཨེན་ཧྲབ་ཚང་གི་མི་
རྒྱུད་དེ་སྤྱིར་བཏང་ཁྲོ་ཁ་ཚ་བོ་ཡོད། སྒོས་སུ་ལིན་ཏོན་ལྕམ་མོ་ལྷག་ཏུ་མངོན་གསལ་ཡིན།”
“ངས་བཤད་ཆོག་པ་ཞིག་ནི། དོན་དག་འདི་ཁ་རྩོད་ཅིག་ནས་མགོ་བརྩམས་པ་རེད།
མོ་ཐོག་མར་ཁོང་ཁྲོ་ཆེན་པོ་ལངས་པ་དང་དེའི་རྗེས་གློ་བུར་དུ་གཟའ་ཡིས་ཟིན་པ་ལྟར་
དྲན་མེད་དུ་བརྒྱལ་བ་རེད། མོ་རང་གི་བཤད་སྲོལ་ལྟར་ན་དེ་འདྲ་ཞིག་རེད། རྒྱུ་མཚན་ནི་
མོ་ཁོང་ཁྲོའི་མེ་ལྕེ་འབར་ཞོར་སྒོར་རྒྱུགས་སོང་བ་དང་། དེ་ནས་རང་ཉིད་ཁང་པའི་ནང་
བཅུག་སྟེ་ཟྭ་བརྒྱབ་ནས་བསྡད་པ་རེད། དེའི་རྗེས་ནས་མོས་ཁ་ཟས་བཅད་དེ་ཡུན་རིང་
འགོར། ད་ལྟ་མོས་ལན་རེར་འཁྲུལ་གཏམ་བཤད་ཅིང་། ལན་རེར་རྨི་ལམ་འཁྲུག་གིན་པ་
དང་འདྲ། མོའི་གམ་ན་ཡོད་པའི་མི་སུ་ཡིན་ངོས་ཟིན་གྱིན་འདུག་མོད། འོན་ཀྱང་སེམས་
སུ་དྲན་ཚུལ་དང་འཆར་སྣང་ཡ་མཚན་སྣ་ཚོགས་ཀྱིས་ཁེངས་འདུག” “སྐུ་ཞབས་ལིན་
ཏོན་སེམས་ཅ་ཧང་སྡུག་གིན་ཡོད་དམ།”" སྨན་པ་ཁན་ནེ་ཟི་ཡིས་དོགས་འདྲི་བྱས་སོང་།
སེམས་སྡུག་ཟེར་རམ། གལ་ཏེ་ངོ་མ་རྐྱེན་ངན་བར་ཆད་ཅིག་བྱུང་ཚེ་ཁོའི་སེམས་
རྩ་བ་ནས་འཆི་ངེས་རེད།” ངས་ལན་བཏབ་དོན། “ཅི་ཐུབ་གང་ཐུབ་ཀྱིས་སྙུང་གཞི་
ཧ་ཅང་སྡུག་རབས་དང་ཚབས་ཆེ་རབས་མ་གསུངས་རོགས། ཁོ་སྐྲག་ཐག་ཆོད་ངེས་
རེད།” “ཨ་ཧོ། ངས་སྔོན་ཆད་ནས་ཁོ་ལ་དོགས་ཟོན་གྱིས་ཞེས་དྲན་སྐུལ་བྱས་མྱོང་།”
ངའི་འགྲོ་རོགས་དེས་བཤད་རྒྱུར། “ཡིན་ནའང་ཁོས་དྲན་སྐུལ་དེ་ཡིད་ལ་བཟུང་མེད་ཚོད་རེད།
ད་ནི་ལན་ཆགས་རང་གིས་མྱོང་དགོས་བྱུང་། ཉེ་ལམ་ཁོ་དང་ཧེ་ཟི་ཁི་ལེ་ཧྥུ་གཉིས་འབྲེལ་
འདྲིས་བྱེད་ཀྱིན་འདུག་གམ།”
“ཧེ་ཟི་ཁི་ལེ་ཧྥུ་ནི་ཉིན་གཉིས་གསུམ་རེའི་མཚམས་ནས་གཞིས་ཀར་ཐེངས་རེ་ཡོང་
བཞིན་ཡོད།”
ངས་ལན་བཏབ་དོན། “ཡིན་ནའང་དེ་ནི་སྦྱིན་བདག་མ་དང་ཁོ་གཉིས་ཆུང་དུས་
ནས་འགྲོགས་ཟབ་པའི་དབང་གིས་ཡིན་པ་ལས། སྦྱིན་བདག་རང་གིས་དགའ་བསུ་བྱེད་
པ་མིན། ད་ལྟ་ནས་བཟུང་། ཁོ་གཞིས་ཀའི་ནང་ལ་ཕེབས་དགོས་རྒྱུ་མ་རེད། རྒྱུ་མཚན་
ནི་ཁོས་ད་དུང་ལིན་ཏོན་སྲས་མོར་ཚུལ་མིན་གྱི་རེ་བ་བཏོན་པ་རེད། ངས་བལྟས་ན་
རྗེས་ཕྱོགས་མགྲོན་འབོད་བྱེད་མི་སྲིད།” “སྲས་མོ་ལིན་ཏོན་གྱིས་བློ་ཐག་རྦད་ཆོད་
ཀྱིས་ཁོའི་རེ་འདོད་དང་ལེན་མ་བྱས་པ་རེད་དམ།” སྨན་པས་མུ་མཐུད་དུ་དེ་ལྟར་དྲིས་
བྱུང་། “མོས་ང་ལ་རང་གི་སེམས་གཏམ་བཤད་མི་སྲིད།” ངས་ཁོ་ལ་དེ་ལྟར་ལན་བཏབ་
ཅིང་། མུ་མཐུད་དུ་དོན་དེ་གླེང་འདོད་མ་བྱུང་། “རེད། མོ་ནི་གཡོ་སྒྱུ་ཅན་གྱི་བྱིས་པ་ཞིག་
རེད། དོན་དག་སྦ་གསང་ཡག་པོ་བྱས་འདུག ཡིན་ནའང་དོན་ངོ་མར་གླེན་པ་ཤ་སྟག་ཅིག་
ཀྱང་རེད། ངས་བློས་འཁེལ་བའི་མི་ཞིག་གི་ཁ་ནས་གོ་བ་ལྟར་ན། ཁ་སང་དགོང་མོ་ཁོ་
གཉིས་ཀས་ཁྱོད་ཚང་གི་གཞིས་ཀའི་ལྟག་རྒྱབ་ཀྱི་ཞིང་སའི་ནང་མཉམ་དུ་དུས་ཚོད་གཉིས་
ལྷག་རིང་ལ་འཆམ་འཆམ་བྱས་པ་རེད། ཁོས་མོར་ད་ལྟ་ཉིད་དུ་རང་གི་རྟའི་འཕོངས་ལ་ལྡིང་
སྟེ་ལྐོག་འབྲོས་བྱེད་དགོས་ཞེས་ཨུ་ཚུགས་བྱས་པ་དང་། བློས་འཁེལ་བའི་གྲོགས་པོ་དེའི་
བཤད་ཚུལ་ལ་གཞིགས་ན། མོས་ཀྱང་ཧེ་ཟི་ཁི་ལེ་ཧྥུ་ཡི་ངོ་བཟློག་མ་ཕོད་པར་རང་གི་ཅ་ལག་
སྡུད་གསོག་ཡག་པོ་ཞིག་རྒྱག་པ་དང་། དེ་ནས་ཐེངས་རྗེས་མར་ངོ་འཕྲད་དུས་ཁོའི་འདོད་
པར་བསྟུན་ཆོག་ཅེས་གཟབ་ནན་གྱིས་ཁས་ལེན་བྱས་སོང་ཟེར། ཡིན་ནའང་ཁོ་གཉིས་ཀས
ཡང་སྙིང་ཉིན་མོ་ནམ་ཞིག་ལ་གཏན་ཁེལ་བྱས་པ་གསལ་བོ་གོ་མ་བྱུང་ཟེར། དེ་བས་ཁྱོད་
ཀྱིས་སྐུ་ཞབས་ལིན་ཏོན་ལ་གཟབ་གཟབ་གྱིས་ཞེས་དྲན་སྐུལ་ཞིག་བྱེད་ཐུབ་ན་དགའ།”
སྐད་ཆ་དེས་ང་ལ་འཇིགས་སྣང་གསར་བ་བསྣན་བྱུང་། ངས་སྨན་པ་ཁན་ནེ་ཟི་རྗེས་
ལ་བསྐྱུར་ནས་ཧ་ལམ་ལམ་ཧྲིལ་བོ་རྒྱུགས་འདུར་དང་བཅས་ཁྱིམ་ལ་བསྐྱོད་པ་ཡིན།
ཁྱི་གུ་དེས་ད་དུང་མེ་ཏོག་ལྡུམ་རའི་ནང་ཟུག་སྐད་འབྱིན་གྱིན་གདའ། ངས་གོམ་
མཚམས་བཞག་སྟེ་ཤིང་རའི་མདུད་ཐག་བཀྲོལ་ནས་དེ་གཞིས་ཀའི་ནང་ལ་བཏང་བ་ཡིན་
མོད། དེ་ནི་སྒོ་ཆེན་གྱི་ཕྱོགས་སུ་མི་རྒྱུགས་པར་ས་རུ་ཕར་སྣོམ་ཚུར་སྣོམ་བྱེད་ཅིང་། གལ་ཏེ་
ངས་དེ་བཟུང་སྟེ་ཁྱིམ་ལ་ཁྲིད་པ་མིན་ན་རྒྱ་ལམ་གྱི་ཕྱོགས་སུ་རྒྱུག་འགྲོ་བ་ཁོ་ཐག་རེད། ང་
རྒྱུག་མ་འདུར་གྱིས་ཐོག་ཁང་དུ་བསྐྱོད་དེ་ཨེ་ས་བྷེ་ལའི་ཁང་པའི་ནང་སྐོར་ལྟ་ཞིག་བྱས་པ་ན།
ཏག་ཏག་ངའི་དོགས་པ་དེར་ར་སྤྲོད་བྱས་སོང་སྟེ། ཁང་སྟོང་ཞིག་ལས་ལྷག་མི་འདུག
གལ་ཏེ་ང་དུས་ཚོད་འགའི་སྔོན་དུ་འདིར་ཡོང་བ་ཡིན་ན། ལིན་ཏོན་ལྕམ་མོ་ཡི་ནད་
གཞི་དེས་མོས་འདི་འདྲའི་ཧོལ་རྒྱུག་གི་བྱ་སྤྱོད་ཅིག་སྤེལ་བར་བཀག་འགོག་བྱས་ཡོད་
ཀྱང་སྲིད། ཡིན་ནའང་ད་ལྟ་བྱ་ཐབས་ཅི་ཞིག་ཡོད་དམ། གལ་ཏེ་ད་ལྟ་ཉིད་དུ་ར་མདར་
རྒྱུགས་པ་ཡིན་ནའང་རྗེས་ཆོད་ཐབས་ག་ལ་ཡོད།
མདོར་ན། ང་ནི་ད་ལྟ་ཁོ་ཚོའི་ར་མདར་རྒྱུགས་ཐབས་མེད་ཅིང་། ཁྱིམ་ཚང་འདིའི་མི་
རྣམས་ལ་དོན་དག་གློ་བུར་བ་འདི་ཁྱབ་བསྒྲགས་བྱས་ཏེ། གཞིས་ཀ་ཧྲིལ་བོ་ཟང་ཟིང་ལང་
ལོང་ཞིག་ཏུ་བསྒྱུར་མི་ཕོད་ལ། གནས་ཚུལ་འདི་སྦྱིན་བདག་ལ་སྙན་ཞུ་བྱེད་པའི་སྤོབས་པ་
དེ་བས་ཀྱང་མ་བྱུང་།
མིག་མདུན་གྱི་ཆག་སྒོ་དེས་ཁོ་ལ་མནར་གཅོད་བྱེད་ཀྱིན་ཡོད། དེ་བས་ཆག་སྒོ་
གཉིས་པ་འདི་འཁུར་བའི་ནུས་ཤུགས་ལྷག་མ་ཞིག་ག་ལ་ཡོད། ངས་བལྟས་ན་ངག་སྒོ་
་ཁ་ཡ་མ་བྱས་པར་སྡོད་རྒྱུ་ལས་ཐབས་བཀོད་གཞན་ཞིག་མི་འདུག ཁན་ནེ་ཟི་གཞི་
ནས་སླེབས་བྱུང་། ངས་བསྲན་ཚུགས་ནས་ལྷོད་ལ་བབས་ཏེ་སྦྱིན་བདག་ལ་བརྡ་རྒྱག་
ཏུ་འགྲོ་དགོས་བྱུང་།
ཁཱ་སེ་རེན་མལ་ཁྲིའི་སྟེང་ན་གཉིད་འདུག་ཅིང་ད་དུང་འགྲེ་ལོག་རྒྱག་གིན་ཡོད། ཁྱོ་
གས་མོ་གཞི་ནས་ལྷོད་ལ་འབབ་ཏུ་བཅུག་འདུག སྐབས་དེར་ཁོས་མལ་ཁྲིའི་འགྲམ་ནས་
སྲུང་ཞིང་། ལུས་པོ་སྒུར་ཏེ་སྡུག་བསྔལ་གྱིས་ཁེངས་པའི་མོའི་གདོང་གི་རྣམ་འགྱུར་ཕྲ་མོ་རེ་
རེར་ཞིབ་ལྟ་བྱེད། སྨན་པས་ནད་པར་བརྟག་དཔྱད་བྱས་ཚར་རྗེས། གལ་ཏེ་ཁྱིམ་མི་ཚང་མས་
བདག་སྐྱོང་ཡག་པོ་བྱས་ཚེ་མོའི་ན་ཚ་ཇེ་ལེགས་སུ་འགྲོ་བའི་རེ་བ་ཡོད་ཚུལ་བཤད་སོང་།
ཁོས་དེ་ནས་ཡང་ང་ལ་བཤད་དོན། ནད་པའི་གནས་ཚུལ་ལ་བལྟས་ན་སྲོག་ཤོར་བའི་
ཉེན་ཁ་མི་འདུག་མོད། ད་ནས་བཟུང་ནད་པའི་དབང་ཤེས་རྒྱུན་ལྡན་དུ་འགྱུར་དཀའ་
རྒྱུ་རེད་ཟེར།
མཚན་མོ་དེར་ངས་མིག་གཏན་ནས་མ་བཙུམས་ལ། སྐུ་ཞབས་ལིན་ཏོན་ཡང་མ་
གཉིད། ང་ཚོ་རྩ་བ་ནས་མལ་ཁྲིའི་སྟེང་ལ་ཡང་མ་བུད། ཞབས་གཡོག་པ་རྣམས་མལ་ལས་
ལངས་པ་ཡང་ནམ་རྒྱུན་ལས་སྔ་ཞིང་། རྐང་སྣེ་སར་བཙུགས་ཏེ་འཇམ་ཅག་གེར་ཕར་འགྲོ་
ཚུར་ཡོང་བྱེད་ཅིང་། ལས་ཀ་སྒྲུབ་དུས་ཕན་ཚུན་ངོ་འཕྲད་ན་ཡང་སྐད་མགོ་ཇེ་དམར་
བཏང་སྟེ་ཁ་བརྡ་བྱེད། གཞིས་ཀའི་མི་ཚང་མ་ཡོད་ན་ཡང་སྲས་མོ་ཨེ་ས་བྷེ་ལ་མཐོང་རྒྱུ་མ་
བྱུང་། དེ་བས་མི་གཞན་དག་གིས་མོའི་གཉིད་དེ་འདྲ་མཐུག་དོན་ཅི་ཡིན་སྙམ་ནས་དོགས་
པ་བྱེད་ཅིང་། མོའི་མིང་པོས་ཀྱང་རྩད་གཅོད་བྱས་སོང་།
ཧ་ལམ་མོར་སྒུག་ནས་སུན་པ་ཡིན་སྲིད་ལ། མོས་རང་གི་སྲུ་མོར་སེམས་ཁུར་ཅུང་
ཟད་ཀྱང་མི་བྱེད་པར་མ་དགའ་བ་ཡིན་ཡང་སྲིད། སྐབས་དེར་ངའི་སྙིང་ཆུང་ལུ་གུ་ལྡིང་
ལྡིང་བྱེད་ཞོར་ང་རང་མོ་འབོད་དུ་མངགས་པར་སྐྲག་སྟེ་བསྡད། མོ་ཁྱིམ་ན་མེད་པའི་
གནས་ཚུལ་དེ་ཐོག་མར་སྙན་ཞུ་འབུལ་བའི་ལས་འགན་ལྗིད་མོ་དེ་མཇུག་མཐར་ངའི་
མགོར་ལྷུང་མ་བྱུང་། ཞབས་གཡོག་མ་ཞིག་ཞོགས་པ་སྔ་མོ་ནས་ཅི་མོའུ་ཏོན་དུ་ལས་ཀ་
བསྒྲུབ་པར་མངགས་ཡོད་པ་ལ། མོ་ཕྱིར་སླེབས་དུས་ཁ་གདངས་ཏེ་དབུགས་ཧལ་ཧལ་
ངང་ཁྱིམ་ལ་རྒྱུགས་ཡོང་། སྐད་མགོ་མཐོ་ཞིང་བློ་རིག་མེད་པའི་བུ་མོ་དེས་འུར་བརྒྱབ་
དོན། “ཨ་ཙི། སྐྱབས་མགོན། སྐྱབས་མགོན། རྗེས་ཕྱོགས་ང་ཚོའི་མགོར་ད་དུང་དོན་དག་
ཅི་ཞིག་འབྱུང་རྒྱུ་ཡིན་པ་ཤེས་ཐབས་བྲལ། སྦྱིན་བདག་ལགས། སྦྱིན་བདག་གང་ན་འདུག
ངེད་ཚང་གི་སྲས་མོ།” ངས་མགྱོགས་པོར་མོའི་ཁ་བཀག་པ་ཡིན། མོའི་འུར་སྐད་དེས་ང་
རང་འཚིག་པ་ཟ་རུ་བཅུག་སོང་། “སྐད་མགོ་དམའ་མོ་བྱོས། དོན་དག་ཅི་བྱུང་སོང་།” སྐུ
ཞབས་ལིན་ཏོན་གྱིས་འདྲི་རྒྱུར། “སྲས་མོར་དོན་དག་ཅི་བྱུང་སོང་།"
“མོ་བྲོས་སོང་། མོ་བྲོས་སོང་། ཧེ་ཟི་ཁི་ལེ་ཧྥུ་ཟེར་བ་དེས་མོ་ཁྲིད་སོང་།” བུ་མོ་དེས་
བྲེལ་བྲེལ་འཚུབ་འཚུབ་ངང་བཤད། “དེ་འདྲ་ཡིན་མི་སྲིད།” ལིན་ཏོན་གྱིས་འུར་རྒྱག་
གིན་ཁོང་ཁྲོ་དང་བཅས་ཡར་ལངས་བྱུང་། “དེ་འདྲ་ཞིག་དཔེ་མི་སྲིད། ཁྱོད་ཀྱིས་འཆལ་
གཏམ་དེ་འདྲ་ཞིག་གང་ནས་གོ་བ་ཡིན། ནེ་ལི་དེན། ཁྱོད་མོ་འབོད་དུ་སོང་། ང་ཡིད་མི་
ཆེས།དོན་དག་དེ་འདྲ་ཞིག་ཡོད་མི་སྲིད།” ཁོས་དེ་ལྟར་ཟེར་བཞིན་གཡོག་མོ་དེ་ཁང་པའི་
སྒོ་ཁར་ཁྲིད་ནས་ཡང་བསྐྱར་སྐད་ཆ་དེ་གང་ནས་གོ་བ་ཡིན་ཞེས་འདྲི་རྩད་བྱས། “འོ། ང་
ནི་ལམ་བར་དུ་འདི་རུ་འོ་མ་ལེན་དུ་ཡོང་བའི་བྱིས་པ་ཞིག་ལ་འཕྲད་བྱུང་།” མོས་ངག་
ལྐུགས་ཞོར་བཤད་དོན། “བྱིས་པ་དེས་ང་ལ་འཇོལ་མོ་གཞིས་ཀར་དོན་དག་འདྲ་མ་བྱུང་
ངམ་ཞེས་དྲིས་བྱུང་། ངས་ནི་ཁོས་ལྕམ་མོའི་ན་ཚའི་དོན་དག་གོ་བ་ལོས་ཡིན་སྙམ་སྟེ་
བྱུང་བ་རེད་ཅེས་ལན་བཏབ་པ་ཡིན། ཁོས་ཡང་བསྐྱར་བཤད་རྒྱུར། ངའི་ཚོད་དཔག་ལྟར་
ན། མི་འགའ་རེ་ཁོ་གཉིས་ཀྱི་ར་མདར་ཆས་ཡོད་ངེས་རེད་ཟེར། ཁོའི་སྐད་ཆ་དེས་ང་རང་
ཅི་ཡིན་འདི་ཡིན་མི་ཤེས་པར་བཏང་། ཁོས་ངས་ཧ་གོ་མེད་པ་མཐོང་འཕྲལ་མུ་མཐུད་དུ་
བཤད་རྒྱུར། སྐུ་ཞབས་ཤིག་དང་བུད་མེད་ཅིག་མདང་དགོང་ནམ་གུང་ཅི་མོའུ་ཏོན་དང་
བར་ཐག་དབྱིན་ལེ་གཉིས་ཡོད་པའི་མགར་ཁང་ཡོད་ས་དེ་བརྒྱུད་ནས་འགྲོ་དུས། རེ་ཞིག་
ངལ་གསོས་ཏེ་རྟ་ལ་རྨིག་ལྕགས་བརྒྱབ་འདུག མགར་བ་ལ་བུ་མོ་ཞིག་ཡོད་པ་དེས་མལ་
ལས་མགོ་བོ་ཡར་དགྱེ་སྟེ་སུ་ཡིན་བལྟས་པ་ན། མོས་དེ་མ་ཐག་མི་དེ་གཉིས་ངོ་ཤེས་སོང་།
སྐྱེས་པ་དེས་རིན་པ་སྤྲོད་དུས་གསེར་སྒོར་ཞིག་ཁོའི་ཨ་ཕའི་ལག་ཏུ་སྤྲད་སོང་། མོས་སྐྱེས་
པ་དེ་ཧེ་ཟི་ཁི་ལེ་ཧྥ་ཡིན་པ་ཁོ་ཐག་ཆོད་ཟེར། བུད་མེད་དེས་མགོ་རས་ཀྱིས་ངོ་གདོང་ཕྱེད་
ཙམ་བཀབ་ཡོད་ན་ཡང་མོས་ཆུ་ཞིག་འཐུང་དགོས་པའི་རེ་བ་བཏོན་ཞིང་། ཆུ་འཐུང་བའི་
སྐབས་སུ་མགོ་རས་མར་ལྷུང་བས་ངོ་གདོང་གསལ་བོར་མཐོང་བ་རེད། ཁོ་གཉིས་ཡང་
བསྐྱར་རྟར་ཞོན་པའི་སྐབས་སུ་ཧེ་ཟི་ཁི་ལེ་ཧྥུ་ཡིས་རྟ་ཕོ་གཉིས་ཀའི་མཐུར་མདའ་བཟུང་
ཡོད་ཅིང་། གྲོང་སྡེ་ལ་ཁ་གཏད་ནས་མདུན་ཕྱོགས་ཀྱི་འབའ་འབུར་མང་བའི་ལམ་བུ་དེ་
དེད་ནས་གང་མགྱོགས་ཀྱིས་རྒྱུགས་སོང་། བུ་མོ་དེས་རང་གི་ཨ་ཕར་སྐད་ཆ་ཚིག་གཅིག་
ཀྱང་མ་བཤད་མོད། ད་ནངས་ཞོགས་པར་ཅི་མོའུ་ཏོན་གྱི་ཉེ་འཁོར་ཀུན་ལ་རླུང་རྟར་གྲགས་
པ་ཞིག་བསྒྲགས་འདུག”
ངས་ཚུགས་ཀ་ཞིག་བསྟན་ནས་ཨེ་ས་བྷེ་ལའི་མལ་ཤག་ཏུ་རྒྱུགས་ཏེ་ལྟ་ཁུལ་ཞིག་བྱས་
རྗེས་ཕྱིར་གཡོག་མོ་དེའི་སྐད་ཆར་བདེན་དཔང་བྱེད་དུ་ཡོང་། སྐུ་ཞབས་ལིན་ཏོན་ཡང་
བསྐྱར་མལ་ཁྲིའི་གམ་ལ་ལོག་སྟེ་མར་བསྡད་འདུག ང་ཐེངས་གཉིས་པར་ཁང་པའི་ནང་
སླེབས་དུས། ཁོའི་མགོ་བོ་དགྱེ་ནས་ང་ལ་ལྟ་ཙམ་བྱས་རྗེས་ངའི་ག་བྱེད་འདི་བྱེད་མེད་པའི་
མིག་མདངས་ལས་དོན་དག་ཅི་བྱུང་གསལ་བོར་ཤེས་ཏེ་ཡང་བསྐྱར་མགོ་བོ་དམད་ཅིང་།
སྐད་ཆ་ཚིག་གཅིག་ཀྱང་བཤད་མ་བྱུང་། ‘ང་ཚོས་ཐབས་བཀོད་ཅི་ཞིག་འཐེན་ནས་མོ་
ཕྱིར་ཁྲིད་ཡོང་དགོས་སམ།” ངས་དེ་ལྟར་དྲིས། “ང་ཚོས་ཅི་ཞིག་བྱེད་ཐུབ་བམ། མོ་ནི་
རང་གི་འདོད་པ་ལྟར་སོང་བ་རེད།” སྦྱིན་བདག་གིས་མུ་མཐུད་དུ་ལན་བཏབ་དོན། “གལ་
ཏེ་མོ་འགྲོ་འདོད་ན་ཡང་དབང་ཆ་ཡོད་པ་རེད། མོའི་དོན་དག་དེས་ང་ལ་སུན་སྣང་མ་བཟོ།
ད་ནས་བཟུང་མོ་ནི་མིང་ཐོག་ནས་ངའི་སྲིང་མོ་ཡིན་པ་ཙམ་རེད། ང་ལ་སྲིང་མོ་འདི་མ་
དགོས་པ་མིན་ཏེ། སྲིང་མོ་རང་ཉིད་ལ་མིང་པོ་ང་མ་དགོས་པ་རེད།” དོན་དག་འདིའི་ཐད་
དུ་ཁོས་སྐད་ཆ་ཚིག་དེ་ཚོ་མ་གཏོགས་ཅི་ཡང་བཤད་མ་སོང་ལ། ཕྱིས་སུ་ཁོས་ང་ལ་གལ་
ཏེ་རྗེས་ཕྱོགས་མོའི་གནས་ཚུལ་རེ་གོ་ན། ས་ཕྱོགས་གང་དུ་ཡོད་ཀྱང་རུང་མོའི་མིང་སྐལ་
དུ་བཞག་ཡོད་པའི་རྒྱུ་ནོར་རྣམས་མོའི་ཁྱིམ་ཚང་དེར་སྐྱོལ་ཞེས་མངག་བཅོལ་བྱས་པ་མ་
གཏོགས། ཐོག་མཐའ་བར་གསུམ་དུ་མོའི་གནས་ཚུལ་རྩད་གཅོད་ཅི་ཡང་མི་བྱེད་པར་མ་
ཟད་ཁ་ལ་གླེང་ཙམ་ཡང་བྱས་མ་སོང་ངོ་། །

ལེའུ་བཅུ་གསུམ་པ།

ཟླ་ངོ་གཉིས་ཀྱི་རིང་ལ་ཁྱིམ་ནས་བྲོས་བྱོལ་བྱས་པའི་མི་དེ་གཉིས་ཀར་གྲག་འགུལ་
ཅི་ཡང་མི་འདུག ཟླ་ངོ་དེ་གཉིས་ཀའི་རིང་ལ་ལིན་ཏོན་ལྕམ་མོ་ཡང་ཀླད་པའི་གཉན་ཚད་
ཀྱི་སྙུང་གཞི་ཚབས་ཆེན་དེའི་ཉེན་ཁ་ལས་ཐར་ཐུབ་ཙམ་བྱུང་། དུས་ཡུན་དེའི་ནང་ཨེ་
དི་ཀ་ཡིས་མོར་བདག་སྐྱོང་བྱས་པའི་ངང་ཚུལ་ནི་བྱམས་ལྡན་ཨ་མ་ཞིག་གིས་རང་གི་བུ་
གཅིག་པུར་གཅེས་པ་ལས་ཀྱང་ལྷག ཉིན་མཚན་རིས་མེད་ངང་མོའི་མལ་ཁྲིའི་མཐའ་རུ་
སྲུང་ནས་བསྡད་ཅིང་། ནད་པས་ཇི་ལྟར་ལུགས་མེད་ཀྱི་རྒྱ་ཡན་གྱི་སྤྱོད་ལམ་ངོམས་ཀྱང་
རུང་། ཞེ་སྡང་དང་ཁོང་ཁྲོ་ཇི་འདྲ་ཆེ་ཡང་རུང་། ཇི་ལྟར་ཀ་ཀོར་དང་རྙོག་དྲ་བཟོས་ཀྱང་
རུང་། ཁོས་བཟོད་བསྲན་ཆེན་པོ་དང་ངང་རྒྱུད་རིང་པོས་རྒྱུན་འཁྱོངས་བྱས་པ་རེད། ཁན་
ནེ་ཟི་ཡིས་ད་ལྟ་ཁྱོད་ཀྱིས་མོ་དུར་ཁྲོད་ནས་མྱུར་སྐྱོབ་བྱས་ཡོང་ན་ཡང་། རྗེས་ཕྱོགས་དྲིན་
ལན་དུ་སྡུག་བསྔལ་ལས་ཐོབ་མི་སྲིད་ཅེས་བཤད་རུང་ཁོས་དེ་ལ་སྣང་དོགས་མི་བྱེད། དོན་
དངོས་སུ་ཡང་ཁོས་མི་དེའི་ཕྱི་ཤུན་ཙམ་ཞིག་སྐྱོབ་པའི་ཆེད་དུ་རང་ཉིད་ཀྱི་བདེ་ཐང་དང་
ལུས་ཟུངས་ཕལ་ཆེར་འཛད་པར་བྱས་སོང་།
ཁཱ་སེ་རེན་སྲོག་ཉེན་ལས་ཐར་བའི་གཏམ་བཟང་དེ་གོ་རྗེས། ཁོའི་སེམས་ཀྱི་དགའ་
སྤྲོ་དང་བཀའ་དྲིན་དྲན་པའི་ཚོར་འདུ་ནི་བརྗོད་ཀྱིས་མི་ལང་བའི་ཚོད་དུ་གདའ། ཁོ་ནམ་
རྒྱུན་མོའི་གམ་དུ་སྡོད་ཅིང་། བསྟུད་མར་དུས་ཚོད་ཁ་ཤས་རིང་དེ་གར་འགུལ་ཙམ་ཡང་མི་
བྱེད་པར་སེམས་ཞིབ་མོས་མོའི་བདེ་ཐང་སླར་གསོ་འབྱུང་བཞིན་པའི་རྟགས་མཚན་ཕྲ་མོ་
ཙམ་རེ་ཨེ་རྙེད་ལ་ལྟ་བར་བྱེད། དེར་མ་ཟད་གང་མགྱོགས་ངང་མོའི་ནད་གཞི་སངས་དྲག་
བྱུང་ཞིང་། དབང་ཤེས་ཀྱང་རྒྱུན་ལྡན་དུ་གྱུར་ཏེ། སྔོན་ཆད་དང་འདྲ་བ་ཞིག་ཏུ་འགྱུར་རྒྱུའི་
རེ་སྟོང་བཅངས་བཞིན་གདའ། དེའི་རྗེས་མོ་ཐོག་དང་པོར་མལ་ཁང་ལས་སྒོར་བུད་པ་ནི་
ཟླ་བ་གསུམ་པའི་ཟླ་མགོ་ཞིག་རེད། སྐུ་ཞབས་ལིན་ཏོན་གྱིས་གསེར་མདངས་ཀྱིས་འཁྱུད་
པའི་སོ་ལོ་དམར་པོ་ཆུན་པོ་ཞིག་མོའི་སྔས་འགྲམ་དུ་བཞག་པ་ན། མོའི་མིག་མདངས་ལས་
མོ་དུས་ཡུན་རིང་པོ་ཞིག་ལ་མཐོང་མ་མྱོང་བའི་སྤྲོ་དགའི་འོད་སྣང་ཞིག་མངོན་བྱུང་།
གཉིད་ལས་སད་རྗེས་མེ་ཏོག་དེ་མཐོང་མ་ཐག་བྲེལ་འཚུབ་ངང་ཚུར་བཏུད་བྱུང་། སྐབས་
དེར་མོའི་མིག་ཟུང་ལ་དགོད་འཛུམ་ཞིག་ཀྱང་འཁྱིལ་འདུག “འདི་ནི་རི་ཁྱིམ་དུ་བཞད་
པ་ཆེས་སྔ་བའི་མེ་ཏོག་ཡིན་ནམ།” མོས་བཤད་དོན། “མེ་ཏོག་འདི་ཚོས་ང་ལ་འཁྱག་
པའི་འཆིང་ཐག་བཀྲོལ་བའི་དཔྱིད་རླུང་དྲོན་པོ་དང་ཉི་འོད། ད་དུང་ཞི་ལ་ཉེ་བའི་ཁ་བའི་
ལྷག་འཕྲོ་སོགས་དྲན་དུ་བཅུག་བྱུང༌། ཨེ་དི་ཀ ཕྱི་རོལ་ན་ལྷོ་རླུང་ཡོད་དམ། ཁ་བ་ཞི་ཚར
ཡོད་དམ།” “ཉེ་འཁོར་གྱི་ཁ་བ་ཕལ་ཆེར་ཞི་ཚར་འདུག སྙིང་ཉེ་མ།” མོའི་ཁྱོ་གས་ལན་
བཏབ་དོན། “ཐང་རྒོད་ཧྲིལ་བོ་ནས་ངས་དཀར་ཐིག་རེ་གཉིས་ལས་མཐོང་མ་བྱུང་། ནམ་
མཁའ་ནི་སྔོ་ཞིང་བསང་། བྱེའུ་ཆུང་འཇོལ་མོའི་གྲེ་འགྱུར་སྒྲོག ཆུ་ཕྲན་ཐམས་ཅད་ཀྱི་
འབབ་རྒྱུན་ཇེ་ཆེར་གྱུར་འདུག ཁཱ་སེ་རེན། ན་ནིང་དཔྱིད་ཀའི་ད་ཚོད་ངས་བློ་སེམས་རྩེ་
གཅིག་གིས་ཁྱོད་ཚུར་ཁྱིམ་དུ་བསུ་བར་རེ་སྒུག་བྱས་པ་ཡིན། འོན་ཀྱང་ད་ལྟ་ནི་ངས་ཁྱོད་
དབྱིན་ལེ་གཉིས་ཀྱི་ཕ་རོལ་གྱི་དེའུ་འབུར་སྟེང་བསྡད་ཡོད་ན་བསམས། རླུང་བུ་དེ་འདྲའི་
འཇམ་པ་ལ། ངས་བསམས་ན་དེ་ཡིས་ཁྱོད་ཀྱི་སྙུང་གཞི་དྲག་ཏུ་འཇུག་ངེས་རེད་སྙམ། “ང་
ནི་ཕ་གིར་ཐོན་ཐབས་ཡོད་པ་མ་རེད། ཡང་བསྐྱར་ཐེངས་ཤིག་འགྲོ་རྒྱུ་མིན་ན།” ནད་
པས་བཤད་དོན། “སྐབས་དེར་ཁྱོད་ཀྱིས་ང་ས་དེར་བསྐྱུར་ན་འགྲིག ང་རང་ས་དེར་གཏན་
དུ་བསྐྱུར་ན་འགྲིག་ཡོད། སང་ལོ་དཔྱིད་ཀར་ཐོན་དུས། ཁྱོད་ཀྱིས་ཡང་བསྐྱར་བློ་སེམས་
རྩེ་གཅིག་གིས་ང་ཁྱོད་ཀྱི་ཁྱིམ་ལ་ལོག་པར་སྒུག་ཆོག དེ་ལྟར་བྱུང་ན་ཁྱོད་ད་ལྟ་ཡང་ཧ་
ཅང་སྐྱིད་པོ་ཡོང་ངེས་རེད།” ལིན་ཏོན་གྱིས་མོ་དམ་དུ་བསྡམས་ཏེ་ཅི་ཐུབ་གང་ནུས་ཀྱིས་
འཇམ་མཉེན་གྱི་བརྩེ་དུང་སྟོན་པར་བྱེད་ཅིང་། ད་དུང་མཛའ་བའི་གཏམ་སྙན་དྲོན་མོ་
མང་པོ་ཞིག་བཤད་དེ་མོ་དགའ་རུ་འཇུག་ཐབས་ལ་འབད། ཡིན་ནའང་མོ་ནི་མིག་མདུན་
གྱི་མེ་ཏོག་ཁོ་ནར་ཅེར་ཞིང་རྫི་མའི་སྟེང་ལ་མིག་ཆུའི་ཐིགས་པ་འཁྱིལ་ཏེ། རིམ་གྱིས་ངོ་
གདོང་བརྒྱུད་ནས་ཐུར་དུ་འབབ་ཀྱིན་ཡོད་རུང་དེར་སྣང་དོགས་མི་བྱེད།ང་ཚོས་མོའི་ལུས་
ཕུང་སྔར་ལས་ཇེ་བཟང་དུ་གྱུར་པ་ཤེས་ཡོད། དེ་བས་སྐྱོ་སྡུག་གི་ཉམས་འགྱུར་འདི་ནི་ཕལ་
ཆེར་ཁང་པ་གཅིག་གི་ནང་དུ་འཛུལ་ནས་སྡོད་རྒྱུ་མང་དྲགས་པས་ཡིན་ངེས་སྙམ། གལ་
ཏེ་ས་གནས་གཞན་ཞིག་ལ་བརྗེས་པ་ཡིན་ན། ཅུང་ཟད་ཇེ་ལེགས་སུ་འགྲོ་ཡང་སྲིད། སྦྱིན་
བདག་གིས་ང་ལ་གཟའ་འཁོར་ཁ་ཤས་རིང་སྒོ་བརྒྱབ་ནས་སྟོང་པར་བསྐྱུར་བའི་ཚོམས་
ཆེན་ནང་མེ་སྦར་དུ་བཅུག་ཅིང་། སྒེའུ་ཁུང་ཁའི་ཉི་འོད་འཕྲོ་ས་དེར་རྒྱབ་བསྙེས་རྐུབ་
སྟེགས་ཤིག་འཇོག་ཏུ་བཅུག་རྗེས། མོ་རང་པང་དུ་བཏེགས་ནས་གཤམ་ལ་སླེབས་བྱུང་། མོ་
དེ་གར་ཡུད་ཙམ་བསྡད་པ་ན་དྲོད་འཇམ་གྱི་སྣང་བ་སྐྱིད་པོ་ཞིག་ཤར་ཞིང་། ང་ཚོས་ཚོད་
དཔག་བྱས་པ་ལྟར་ཅུང་ཟད་དགའ་སྤྲོ་ཡང་འཕེལ་བྱུང་། དེའི་རྒྱུ་མཚན་ནི་སྤྱིར་བཏང་ཉེ་
འཁོར་གྱི་ཅ་ལག་མཐའ་དག་རྒྱུས་ཡོད་ཅིག་ཡིན་རུང་། གནས་འདིར་ཡོང་ན་མོར་སྡུག་
བསྔལ་གྱི་ཚོར་བ་དྲག་པོ་བསྐྱེད་པའི་ནད་ཁང་དེ་དང་ཁ་བྲལ་བས་རེད། མཇུག་མཐར་མོ་
ཐང་རབ་ཏུ་ཆད་འདུག་ནའང་། ད་ནི་ཕྱིར་མལ་ཤག་ཏུ་ལོག་ཅེས་ཁ་ཏ་ཇི་ལྟར་བྱས་ཀྱང་
འཐད་པ་མ་བྱུང་བས། ང་ཚོས་ཚོམས་ཆེན་དུ་གནས་སྐབས་རིང་འབོལ་ཁྲི་རིང་པོས་མལ་
ཁྲི་ཞིག་བཟོས་ཤིང་། རྗེས་ནས་ཡང་བསྐྱར་མལ་ཁང་གཞན་ཞིག་བཀོད་སྒྲིག་བྱེད་པའི་
འཆར་གཞི་འཐེན། མོ་ཐོག་ཁང་དུ་ཡར་འཛེག་མར་འབབ་བྱེད་མི་དགོས་པའི་ཆེད་དུ། 
ང་ཚོས་མོ་ཚོམས་ཆེན་དང་རྩེག་རིམ་གཅིག་ཏུ་གནས་ཡོད་པའི་མལ་ཁང་སྟེ།ད་ལྟ་ཁྱོད་ཉལ་
ཡོད་པའི་མལ་ཁང་འདིའི་ནང་དུ་བཀོད་སྒྲིག་བྱས་པ་ཡིན། ཡུན་རིང་མ་འགོར་བར། མོའི་
ལུས་ཤུགས་ཅུང་ཟད་སླར་གསོ་བྱུང་བས། ཨེ་དི་ཀ་ཡི་ཕྲག་པར་འཁེན་ནས་ཁང་པ་འདིའི་
ནང་ནས་ཁང་པ་ཕ་གིའི་ནང་འགྲོ་ཐུབ་པ་བྱུང༌། ཡག་པོ་འདུག ངའི་སེམས་ལ་དེ་ལྟར་
དྲན། མོ་ལ་ཁོས་དེ་འདྲའི་བདག་སྐྱོང་ཡག་པོ་བྱས་པས་སངས་དྲག་ཏུ་འགྲོ་ངེས་རེད། རེ་
སྨོན་འདི་ལ་རྒྱུ་རྐྱེན་གཉིས་འདུས་ཡོད་དེ། མ་གཞི་མི་དར་མ་དེའི་ལུས་སྟེང་ན་ད་དུང་ཚེ་
སྲོག་ཆུང་ཆུང་གཞན་ཞིག་ཀྱང་གནས་ཡོད།
ང་ཚོའི་རེ་བ་ནི་ཡུན་རིང་མ་འགོར་བར། སྐུ་ཞབས་ལིན་ཏོན་ནི་དགའ་སྤྲོས་མྱོས་
པར་འགྱུར་ངེས་ཤིང་། ཁོའི་ཁྱིམ་གཞིས་ཀྱི་རྒྱུད་འཛིན་པ་ཞིག་ཀྱང་ཡོད་འགྲོ་བས། རང་
གི་རྒྱུ་ནོར་དང་ཐོན་ལས་གཞན་ལག་ཏུ་ཤོར་མི་སྲིད། ད་དུང་ངས་གླེང་དགོས་པ་ཞིག་ལ།
ཨེ་ས་བྷེ་ལ་ཡིས་ཁྱིམ་དང་བྲལ་ནས་གཟའ་འཁོར་དྲུག་ལྷག་འགོར་རྗེས་མིང་པོར་འཕྲིན་
ཡིག་ཅིག་བསྐུར་བྱུང་ལ། དེའི་ནང་རང་ཉིད་ཧེ་ཟི་ཁི་ལེ་ཧྥུ་དང་གཉེན་སྒྲིག་བྱས་ཟིན་པ་
ཁྱབ་བསྒྲགས་བྱས་འདུག འཕྲིན་ཡིག་དེའི་ཁ་ཚིག་ནི་གྱོང་ཞིང་སྤྲོ་སྣང་ཅི་ཡང་མཐོང་
རྒྱུ་མེད་པ་ཞིག་རེད། ཡིན་ནའང་འཕྲིན་ཡིག་གི་འདབས་སུ་ཞ་སྨྱུག་གིས་ཡི་གེ་འགའ་
འཁྱུག་འབྲི་བྱས་ཡོད་པ་ལས་དགོངས་དག་ཞུ་བའི་རྣམ་འགྱུར་ཞིག་མངོན་འདུག་སྟེ། མོས་
གལ་ཏེ་རང་གི་བྱ་སྤྱོད་ཀྱིས་ཁོ་ལ་ཕོག་ཐུག་བཟོས་ཡོད་ན། མིང་སྲིང་ཡིན་པའི་ཁ་ངོར་
བལྟས་ཏེ་བཟོད་སྒོམ་གནང་རོགས། སྐབས་དེར་མོ་ཡང་ཅི་བྱ་གཏོལ་མེད་དུ་གྱུར་པ་ཡིན་
ལ། ད་ལྟ་ཚད་འདིར་ཐོན་དུས་ཁ་ཕྱིར་འཁོར་འདོད་ཀྱང་ཐབས་བཀོད་མི་འདུག་ཅེས་
བྲིས་ཡོད། ངས་བསམས་ན་ལིན་ཏོན་གྱིས་མོར་འཕྲིན་ལན་སློག་མེད་ངེས་རེད། ཡང་ཟླ་
ཕྱེད་ཅིག་འགོར་རྗེས། ངའི་ལག་ཏུ་མོས་བསྐུར་བའི་འཕྲིན་རིང་ཞིག་འབྱོར་བྱུང་། དེ་ནི་
གཉེན་གསར་དུ་བསྒྲིགས་པའི་བག་མ་ཞིག་གིས་བྲིས་པའི་ཡི་གེ་ཡིན་སྲིད་དམ། ང་རང་ཡ་
མཚན་སོང་། ངས་ད་ལྟ་འཕྲིན་ཡིག་དེ་ཐེངས་གཅིག་བཀླག་པར་བྱ། གལ་ཏེ་གསོན་
པོའི་གནས་སྐབས་སུ་གཞན་གྱི་བརྩི་མཐོང་ཐོབ་ཡོད་ན། འདས་པོ་གང་དེའི་དངོས་རྫས་
མཐའ་དག་ཀྱང་ནམ་ཡང་གལ་ཆེན་ཡིན་པས་འཕྲིན་ཡིག་དེ་ངས་ད་དུང་ཡང་ཉར་
ཚགས་བྱས་ཡོད།
འཕྲིན་ཡིག་ནང་འདི་ལྟར་བྲིས་འདུག
སྙིང་ནས་བརྩེ་བའི་ཨེ་ལུན་ལགས།
མདང་དགོང་ང་རླུང་ཁའི་རི་ཁྱིམ་ལ་ལོག་པ་ཡིན། འདི་རུ་ཐོག་དང་པོ་ཁཱ་སེ་རེན་ལ་སྙུང་
གཞི་ལྗིད་མོ་ཞིག་ཕོག་སྟེ་ད་དུང་དྲག་མེད་པའི་གནས་ཚུལ་གོ་བྱུང་། ངས་བསམས་ན་ད་ནི་ངས་
མོར་འཕྲིན་ཡིག་འབྲི་ཐབས་མི་འདུག མིང་པོ་ནི་ངའི་སྟེང་ལ་ཁོང་ཁྲོ་ལང་བ་མིན་ན་སེམས་
པ་ཟང་ཟིང་ལང་ལོང་དུ་གྱུར་ཡོད་སྲིད། ཐེངས་སྔོན་མར་ངས་ཁོ་ལ་འཕྲིན་ཡིག་བྲིས་ཀྱང་ཁོས་
ཕྱིར་ལན་བསློགས་མ་བྱུང་། ཡིན་ནའང་ངས་གང་ལྟར་མི་ཞིག་ལ་འཕྲིན་འབྲེལ་བྱེད་དགོས་
འདུག་པས། ཡང་ཡང་འདང་བརྒྱབ་མཐར་ཁྱོད་ཡིད་ལ་དྲན་བྱུང་། ཁྱོད་ཀྱིས་ཨེ་དི་ཀ་ལ་གལ་
ཏེ་ཁོ་དང་ཐེངས་ཤིག་འཕྲད་ཐུབ་ན། ངས་འཇིག་རྟེན་འདིའི་ལུས་སྲོག་ལོངས་སྤྱོད་མཐའ་དག་
འདོར་དགོས་རུང་མི་འགྱོད་ཅེས་ཤོད། ཁོ་ལ་འདི་ལྟར་བཤད་རོགས། ང་ནི་རང་ཁྱིམ་དང་ཁ་
བྲལ་ནས་དུས་ཚོད་ཉེར་བཞི་འགོར་མཚམས། སེམས་པ་ཕྱིར་འཇོལ་མོ་གཞིས་ཀར་ལོག་ཡོད།
ད་ལྟའི་དུས་སྐད་ཅིག་མ་འདིའི་རིང་ལ་ཡང་ངའི་སེམས་པ་དེ་གར་ལུས་ཡོད་ཅིང་། སེམས་
པ་དེས་ཁོ་དང་ཁཱ་སེ་རེན་གཉིས་ལ་མི་ཟད་པའི་བརྩེ་བ་བཅངས་ཡོད། ཡིན་ནའང་ངའི་ལུས་
པོས་རང་གི་སེམས་རྗེས་འབྲངས་ཐབས་མི་འདུག (ཡི་གེ་འདི་ཚོའི་འོག་ཏུ་གསང་རྒྱ་ཡི་ནག་
ཐིག་ཆུང་ཆུང་བརྒྱབ་ཡོད) ཁོ་ཚོས་ང་ལ་རེ་ལྟོས་བྱེད་མི་དགོས། ང་ལ་གདེང་འཇོག་ཅི་ལྟར་
བྱས་ཀྱང་ཆོག ཡིན་ནའང་ཁྱོད་ཚོས་ཤེས་དགོས་པ་ཞིག་ལ། ཁྱོད་ཚོས་ངའི་གཤིས་ཀ་ནི་གཉོམ་
ཆུང་ནུས་མེད་དང་བརྩེ་བ་གཏན་ནས་མེད་པ་ཞིག་རེད་གཏན་ནས་མ་ཟེར་རོགས། 
གཤམ་གྱི་ཡི་གེ་ནི་ཁྱོད་ཁོ་ནར་བྲིས་པ་ཡིན། ང་ལ་དོན་དག་གཉིས་འདྲི་རྒྱུ་འདུག དང་པོ། སྔོན་ཆད་
ཁྱོད་ཁྱིམ་ཚང་འདིར་སྡོད་དུས་ཐབས་ལམ་ཇི་འདྲ་བ་ཞིག་གི་ལམ་ནས་གནས་འདིའི་མི་འདི་
ཚོར་རྒྱུན་ལྡན་གྱི་འགྲོགས་འདྲིས་བྱས་པ་ཡིན། ངས་ནི་ཉེ་འཁོར་གྱི་མི་འདི་དག་ལས་བརྩེ་བ་
ཅུང་ཟད་ཀྱང་རྙེད་ཐབས་མི་འདུག གནད་དོན་གཉིས་པ་འདི་ནི་ངས་ཆེས་དོ་ཁུར་བྱེད་པའི་
དོན་དག་དེ་ཡིན། ཧེ་ཟི་ཁི་ལེ་ཧྥུ་ནི་མི་ཞིག་ཡིན་ནམ། གལ་ཏེ་ཁོ་མི་ཞིག་ཡིན་ན། ཁོ་སྨྱོས་པ་
རེད་དམ། གལ་ཏེ་མི་ཞིག་མིན་ན། ཁོ་གདོན་འདྲེ་ཡིན་ནམ། ངས་འདི་ལྟར་འདྲི་དགོས་པའི་རྒྱུ་
མཚན་ཁྱོད་ལ་མི་བཤད། ཡིན་ནའང་ངས་ཁྱོད་ལ་ཞུ་བ་འབུལ། གལ་ཏེ་ཁྱོད་ཀྱིས་ཤེས་ན་ང་ལ་
གསལ་བོར་བཤད་རོགས། ང་དོན་དམ་པར་མི་ཇི་འདྲ་ཞིག་གི་ཆུང་མར་གྱུར་པ་རེད། ཁྱོད་ང་ལ་
བལྟ་རུ་ཡོང་སྐབས་ངེས་པར་དུ་གསལ་བཤད་གནང་རོགས། ཁྱོད་སྔ་མོ་ནས་ང་ལ་བལྟ་རུ་ཡོང་
དགོས། ཨེ་ལུན། འཕྲིན་ཡིག་འབྲི་མི་དགོས། ཚུར་བལྟ་རུ་ཡོང་བས་ཆོག དེའི་ཞོར་དུ་ང་ལ་ཨེ་
དི་ཀ་ཡི་སྐད་ཐན་ཐུན་ཞིག་ཁྱེར་ཡོང་ཐུབ་ན་རབ་ཡིན། ད་ལྟ་ཁྱོད་ཀྱིས་ཉོན་དང་། ང་ལ་ངའི་
ཁྱིམ་གཞིས་གསར་བ་དེ་རུ་སྣེ་ལེན་ཇི་འདྲ་ཐོབ་པ་བཤད་ཡོང་། ངས་སེམས་སུ་རི་ཁྱིམ་འདི་ངའི་
ཁྱིམ་གཞིས་གསར་བ་ཡིན་འོས་སྙམ་ཡོད། དེ་ནི་རང་སེམས་གསོ་བྱེད་ཙམ་ཡིན་པ་ལས་འདི་
རུ་ཕྱི་དངོས་པོའི་མཐུན་རྐྱེན་ཡག་པོ་ཅི་ཡང་མི་འདུག དོན་དམ་པར་གཙོ་བོ་བརྩེ་དུང་གི་ཐད་
ནས་དཀའ་ཁག་ཆེ་བ་མ་གཏོགས། ཐོག་མ་ཉིད་ནས་འདིར་ཡོང་དུས་ངས་དེའི་སྐོར་ལ་བསམ་
བློ་ཡང་བཏང་མ་མྱོང་། གལ་ཏེ་ངས་རང་ཉིད་ཀྱི་སྡུག་བསྔལ་མཐའ་དག་དངོས་པོའི་ལོངས་སྤྱོད་
མེད་པ་ཙམ་ལས། དོན་དག་གཞན་རྣམས་འཇིགས་རུང་གི་རྨི་ལམ་ཞིག་ལས་མ་འདས་པར་ཆ་
འཇོག་བྱེད་ཆོག་ན། ང་ནི་དགའ་ནས་བྲོ་གར་འཁྲབ་ངེས་རེད། ང་རང་ཁ་ཕར་འཁོར་ནས་ཐང་
རྒོད་ལ་སྐྱོད་པའི་སྐབས་སུ། ཉི་མ་འཇོལ་མོ་གཞིས་ཀའི་ལྟག་རྒྱབ་ནས་ནུབ་ཚར་འདུག གནམ་
ངོ་ལ་བརྟགས་ན་ཧ་ལམ་དུས་ཚོད་དྲུག་པ་ཡས་མས་ཡིན་སྲིད། ངའི་འགྲོ་རོགས་དེས་བསམ་
བཞིན་དུ་དེ་གར་དུས་ཚོད་ཕྱེད་ཀའི་རིང་བསྡད་དེ། ནགས་ར་དང་མེ་ཏོག་ལྡུམ་ར། 
ཐ་ན་གཞིས་ཀའི་སྡོད་ཁང་སོགས་ལ་ཞིབ་ཚགས་ཀྱིས་སྐོར་ལྟ་ཞིག་བྱས་སོང་། མཇུག་མཐར་ང་ཚོ་རི་ཁྱིམ་
འདིའི་རྡོ་གཅལ་ཅན་གྱི་ལྷས་རའི་ནང་རྟ་ལས་མར་འབབ་དུས་ས་ཡོངས་སུ་རུབ་འདུག ཁྱོད་ཀྱི་
ལས་གྲོགས་རྙིང་པ་ཅོ་སེ་ཧྥུ་ཡིས་གླང་ཚིལ་གྱི་པྲ་སྒྲོན་ཞིག་ཁྱེར་ནས་ངེད་ཚོ་བསུ་རུ་སླེབས་བྱུང་།
ཁོའི་གུས་ལུགས་ལྡན་པའི་བྱ་སྤྱོད་དེས་སྦྱིན་བདག་ལ་ངོ་སོ་ཡག་པོ་སྤྲད་སོང་། ཁོའི་བྱ་སྤྱོད་
དང་པོ་ནི་ལག་ནང་གི་པྲ་སྒྲོན་མཐོ་རུ་བཏེགས་ནས་ངའི་གདོང་ལ་བཀར་ཞིང་། མིག་ཟུར་གྱིས་
གདུག་རྩུབ་དང་བཅས་ང་ལ་ལན་གཅིག་བལྟས་རྗེས་ཁ་ཤ་གསེག་ཙམ་བྱས་ཏེ་ཕར་འཁོར་སོང་།
དེ་ནས་ཁོས་བཞོན་རྟ་གཉིས་ཀ་རྟ་ཁང་ནང་ཁྲིད་ཕྱིན་པ་དང་། ཡུད་ཙམ་འགོར་རྗེས་ཕྱིར་བུད་
དེ་སྒོ་གཏན་སོང་། ང་ཚོ་ནི་གནའ་བོའི་མཁར་རྫོང་ཞིག་གི་ནང་བསྡད་ཡོད་པ་དང་འདྲ། ཧེ་ཟི་
ཁི་ལེ་ཧྥུ་ཡིས་སྒོ་ཕྱི་ནས་ཁོ་ལ་ཁ་བརྡ་བྱེད་ཀྱིན་འདུག ང་ནི་ཐབ་ཚང་ཡིན་ཟེར་བའི་གཙང་སྦྲ་
མི་ལེགས་ཤིང་ཟང་ཟིང་ལང་ལོང་དུ་གནས་པའི་ཁུང་བུ་དེའི་ནང་ལ་འཛུལ་བ་ཡིན། ངས་ཚིག་
ཐག་བཅད་ནས་བཤད་ཆོག་པ་ཞིག་ལ། ཐབ་ཚང་འདི་ཁྱོད་ཡོད་དུས་གཙང་སྦྲ་གང་ལེགས་བྱས་
ཡོད་པ་དེ་དང་རྩ་བ་ནས་མི་འདྲ་བར་གྱུར་འདུག ཐབ་ཀའི་འགྲམ་དུ་འཆལ་པོ་ཆུང་ཆུང་དང་
འདྲ་བའི་བྱིས་པ་རྐང་ལག་སྦོམ་ཞིང་། ལྭ་བའི་སྟེང་ལ་སྣུམ་ཞགས་ནག་པོ་ཆགས་པ་ཞིག་འགྲེང་
ཡོད། ཁོའི་མིག་དང་ཁ་སོགས་ནི་ཁཱ་སེ་རེན་དང་འདྲ་ས་ཞིག་འདུག བྱིས་པ་འདི་ཨེ་དི་ཀ་ཡི་
ཆུང་མའི་ཚ་བོ་ཡིན་ནམ། ངའི་སེམས་ལ་དེ་ལྟར་དྲན། དེ་ན་ངའི་ཚ་བོ་ཡང་ཡིན་ཟེར་ཆོག ངས་
ཁོ་ལ་ལག་འཇུ་ཞིག་བྱེད་འོས། དེ་རེད། ད་དུང་ངས་ཁོའི་འགྲམ་པར་འོ་ཞིག་བྱེད་འོས། ཁོ་དང་
བར་ཐག་ཅུང་ཟད་ཇེ་ཉེ་རུ་བཏང་ན། རྗེས་ཕྱོགས་འགྲོགས་འདྲིས་བྱེད་བདེ་བོ་ཡོད་ངེས་སྙམ།
ང་ཕར་སོང་ནས་ཁོས་ཁུ་ཚུར་བཅངས་པའི་ལག་པ་ཆུང་ཆུང་དེར་འཇུས་ཏེ། “སྙིང་ཉེ་
བའི་བུ་ཆུང་། བདེ་མོ་ཡིན་ནམ།” ཞེས་བཤད། ཁོས་ང་ལ་ཚིག་ངན་ཞིག་གིས་ལན་བསློགས་
ན་ཡང་ངས་ནང་དོན་གོ་མ་སོང་། “ངེད་གཉིས་ཀས་གྲོགས་ཤིག་བསྒྲིགས་ན་ཆོག་གམ། ཧ་
རེ་ཏོན།” འདི་ནི་ངས་ཐེངས་གཉིས་པར་ཁོ་དང་འབྲེལ་བ་འཛུགས་ཆེད་ཚོད་ལྟ་བྱས་པ་ཡིན། 
ཁོས་ང་ལ་བསློགས་པའི་ལན་ནི་དམོད་ཚིག་ཅིག་དང་འཇིགས་སྐུལ་ཞིག་རེད། གལ་
ཏེ་ང་ཕར་མ་སོང་ན། ཁོས་ཁྱི་ལྷོད་དེ་ང་ལ་རྨུག་ཏུ་འཇུག་རྒྱུ་ཡིན་ཟེར། “ཨེ། མགྲིན་རྨུག་རྒྱ་
སྟག མགྱོགས་པོར་ཚུར་ཤོག” བྱིས་པ་མ་རབས་དེས་སྐད་དམའ་མོས་དེ་ལྟར་བོས་པ་ན། རྒྱུད་
བསྲེས་རྔོན་ཁྱི་ཆེན་པོ་ཞིག་གིས་ཁྱི་ཚང་ནས་ཟུག་སྐད་འབྱིན་བྱུང་། “ད་ལྟ། ཁྱོད་ཕར་འགྲོ་རྒྱུ་
ཡིན་ནམ་མིན།” ཁོས་སྡང་སྡིགས་དང་བཅས་དེ་ལྟར་སྨྲས། ངས་ཀྱང་ཚེ་སྲོག་ལ་གཅེས་སྤྲས་བྱ་
ཆེད་ཁོའི་ངག་ལ་ཉན་ནས་སྒོ་ཐེམ་གྱི་ཕྱི་ལོགས་ལ་ཕྱི་སྣུར་བྱས་ཤིང་། མི་གཞན་སུ་ཞིག་ཡོང་བར་
སྒུག་ནས་བསྡད། ཧེ་ཟི་ཁི་ལེ་ཧྥུ་ནི་གར་སོང་གི་རྗེས་ཤུལ་ཙམ་ཡང་མི་རྙེད་པས། ང་ནི་ཅོ་སེ་ཧྥུ་ཡི་
རྗེས་འབྲངས་ནས་རྟ་ཁང་དུ་སོང་སྟེ། ཁོ་ལ་ང་ཁང་པའི་ནང་ཁྲིད་རོགས་ཞེས་བཤད་དུ་འགྲོ་དགོས་
བྱུང་། ཁོས་ང་ལ་སྡང་མིག་ཅིག་བགྲད་ཅིང་། རང་གིས་རང་ལ་ཆིག་ལབ་ལྡབ་ལྡིབ་ཅིག་བརྒྱབ་
རྗེས། སྣ་ཁུང་གཉེར་ཞོར་ལན་བཏབ་དོན། “ལས་དབང་། ལས་དབང་། ལས་དབང་། ཡེ་ཤུའི་རྗེས་
འཇུག་པ་དད་ལྡན་སུ་ཞིག་གིས་འདི་འདྲའི་སྐད་ཆ་བཤད་སྟངས་ཤིག་གོ་མྱོང་ཡོད་དམ། ཙི་ཙི་ཙ་
ཙ། ཡེ་ཡེ་ཡ་ཡ། ངས་ཁྱོད་ཀྱིས་ཅི་ཞིག་བཤད་ཀྱིན་པ་གོ་སྲིད་དམ།” ངས་བཤད་དོན། “ངས་ཁྱོད་
ཀྱིས་ང་རང་གཞིས་ཀའི་ནང་འགྲོ་རོགས་ཤིག་བྱོས་ཟེར་བ་ཡིན།” ངས་དེ་ལྟར་འུར་བརྒྱབ་པ་ཡིན།
ངས་ཁོའི་རྣ་བ་དེ་འདྲ་བཟང་རྒྱུ་མེད་པ་ཡིན་ནམ་སྙམ། གང་ལྟར་ཁོའི་གུས་ལུགས་མེད་པའི་སྤྱོད་
པ་རྩིང་པོ་དེར་སེམས་གཏིང་ནས་ཡི་མུག་པ་ཞིག་བྱུང་། “ངས་ཁ་ཡ་མི་བྱེད། ང་ལ་ད་དུང་ལས་ཀ་
གཞན་ཡོད།” ཁོས་དེ་ལྟར་ལན་བཏབ་རྗེས་མུ་མཐུད་དུ་ལས་ཀར་བྲེལ་ཞིང་། ཕྱོགས་གཅིག་ནས་
ཁོའི་སྐམ་ཞིང་རིང་བའི་མ་ནེ་ལྒང་བཞུ་འདྲ་བོ་དེ་ཕར་གཡུགས་ཚུར་གཡུགས་བྱེད་ཅིང་། ཧ་ཅང་
མཐོང་ཆུང་གི་རྣམ་འགྱུར་ཞིག་དང་བཅས་བདག་གི་གྱོན་གོས་དང་གཟུགས་བྱད་སོགས་ལ་ཞིབ་
ལྟ་བྱེད། ངས་ལུས་ལ་གྱོན་པའི་གྱོན་གོས་ཧ་ཅང་རྒྱས་སྤྲོས་ཆེ་ན་ཡང་། ངོ་གདོང་ལས་མངོན་པའི་
རྣམ་འགྱུར་ནི་ཁོའི་རེ་བ་ནང་བཞིན་ཧ་ཅང་སྐྱོ་སྡུག་དང་ཉམ་ཐག་ཅིག་ཡིན་ངེས།
ངས་ནི་ར་སྐོར་ལ་བསྐོར་བ་ཞིག་བརྒྱབ་ཅིང་སྒོ་ཆུང་བརྒལ་ནས་སྒོ་མོ་གཞན་ཞིག་གི་མདུན་
ལ་སླེབས་པ་ན་སྤོབས་པ་ཆེན་པོས་སྒོ་དེ་རྡུང་བ་ཡིན། གནས་དེ་རུ་གུས་ལུགས་ཤེས་པའི་
གཞིས་གཡོག་ཅིག་དང་འཕྲད་པའི་རེ་བ་བཅངས་པ་ཡིན། ཡུད་ཙམ་ནས་སྒོ་ཕྱེ་སོང་། སྒོ་ཕྱེ་རུ་
ཡོང་མཁན་ནི་གཟུགས་གཞི་རིང་ཞིང་སྐམ་པའི་སྐྱེས་པ་ཞིག་རེད། ཁོས་གོང་དཀྲིས་བརྒྱབ་མེད་
ཅིང་། ལུས་ལ་གྱོན་གོས་ཆ་མ་ཆོ་རིགས་ཤིག་གྱོན་འདུག་ལ།འཛིང་ཞིང་རིང་བའི་སྐྲ་ལོ་ཡིས་ངོ་
གདོང་གི་ཕྱེད་ཀ་ཡང་བཀབ་ཡོད། ཁོའི་མིག་ཟུང་ཡང་ཁཱ་སེ་རེན་དང་ཅུང་ཟད་འདྲ་བོ་འདུག
ཡིན་ནའང་འཇིགས་རུང་སྡང་སྡིགས་ཅན་ཞིག་ཏུ་གྱུར་ཡོད་པས། སྔོན་གྱི་མཛེས་སྡུག་གི་ཆ་
དེ་ཅུང་ཙམ་ཡང་མཐོང་རྒྱུ་མེད། “ཁྱོད་འདི་རུ་ཡོང་དོན་ཅི་ཡིན།” ཁོས་འཁྱག་སིབ་སིབ་ངང་
བཤད་དོན། “ཁྱོད་སུ་ཡིན།” “ངའི་སྔོན་ཆད་ཀྱི་མིང་ལ་ཨེ་ས་བྷེ་ལ་ལིན་ཏོན་ཟེར།” ངས་
ལན་བཏབ་དོན། “ཁྱོད་ཀྱིས་སྔོན་ཆད་ང་མཐོང་མྱོང་། སྐུ་ཞབས། ང་ཉེ་ཆར་སྐུ་ཞབས་ཧེ་ཟི་ཁི་
ལེ་ཧྥུ་ཡི་ཆུང་མ་བྱས་པ་ཡིན། ཁོས་ང་འདིར་ཁྲིད་ནས་ཡོང་རྒྱུར་ཁྱོད་ཕལ་ཆེར་འཐད་པ་ཡིན་
ངེས་རེད་བསམ་ཡོད།” “དེ་ལྟར་བཤད་ན། ཁོ་ཕྱིར་སླེབས་པ་རེད་དམ།” ཉིན་རྒྱུན་ཁང་
པའི་ནང་འཛུལ་ནས་སྡོད་མཁན་དེས་དེ་ལྟར་འདྲི་ཞོར་མིག་ཟུང་ལ་འོད་མདངས་ཤིག་རྒྱས་
ཤིང་སྤྱང་ལྟོགས་ཤ་ལ་རྔམ་པའི་ངང་ཚུལ་ཞིག་ཤར་བྱུང་། “ངེད་གཉིས་འདིར་ཐོན་མ་ཐག་
ཡིན།” ངས་བཤད་དོན། “ཡིན་ནའང་ཁོས་ང་ཐབ་ཚང་གི་སྒོ་ཁར་བསྐྱུར་ནས་གང་ཞིག་ལ་
བུད་སོང་། ང་ཁྱིམ་ལ་འགྲོ་བསམ་མོད། ཁྱོད་ཀྱི་བྱིས་པ་དེས་གནས་དེ་རུ་སོ་སྲུང་བ་བྱས་འདུག
ཁོས་རྔོན་ཁྱི་ཆེན་པོ་ཞིག་བོས་ནས་ང་རང་སྒོར་བདའ་བྱུང་།”
འཆི་རྒྱུ་མེད་པའི་མི་ངན་དེས་ད་དུང་རང་གིས་བཤད་པའི་སྐད་ཆ་བརྗེད་མི་འདུག
དེ་ན་འགྲིག་ཡོད།”གཞིས་ཀ་འདིའི་སྦྱིན་བདག་རྙིང་པས་དེ་ལྟར་ང་རོ་སྒྲོག་ཞོར། མིག་ཟུང་གིས་
ངའི་ལྟག་རྒྱབ་ཀྱི་མུན་ནག་ལས་ཧེ་ཟི་ཁི་ལེ་ཧྥུ་ཡི་གཟུགས་བརྙན་ཞིག་ཨེ་རིག་ལ་འབད་པས་ལྟ་
ཞིང་། དེར་མཐུད་ནས་ཁོས་རང་ལ་ཆིག་ལབ་ཀྱི་ཚུལ་དུ་སྤྱོ་ཚིག་ཡུད་ཙམ་ལ་སྨྲས་པ་དང་། ད་
དུང་གལ་ཏེ་གདོན་འདྲེ་དེས་རང་ཉིད་ལ་མགོ་སྐོར་བཏང་ཚེ། ག་འདྲ་འདི་འདྲ་བྱེད་རྒྱུ་ཡིན་
ཞེས་མང་པོ་ཞིག་བཤད་སོང་། ང་ནི་ཐེངས་གཉིས་པར་གཞིས་ཀའི་ནང་འཛུལ་བར་འགྱོད་པ་
རབ་ཏུ་སྐྱེས་ཤིང་། ཁོས་སྡིགས་མོ་བྱས་ནས་མ་ཚར་སྔོན་ལ་ཕར་འབྲོ་དགོས་བསམ་བྱུང་། ཡིན་
ནའང་ངས་གོམ་པ་ཕར་མ་སྤོས་གོང་དེར་ཁོས་ང་གཞིས་ཀའི་ནང་བོས་བྱུང་། ཁང་པའི་ནང་
འཛུལ་རྗེས་ཁོས་ནང་སྒོ་གཏན་ཞིང་སྒོ་གླེགས་བརྒྱབ་སོང་། ཁང་པའི་ནང་དུ་ཐབ་མེ་ཆེན་པོ་
ཞིག་སྦར་འདུག ཡིན་ནའང་ཐབ་མེ་ཁོ་ན་མ་གཏོགས་ཁང་པ་ཆེན་པོ་འདིའི་ནང་གི་གནས་
གཞན་གང་དུ་མེ་སྟག་ཕྲ་མོ་ཙམ་ཡང་མཐོང་རྒྱུ་མི་འདུག པང་གཅལ་གྱི་སྟེང་དུ་ཐལ་རྡུལ་
རིམ་པ་ཞིག་ཆགས་འདུག ངའི་དྲན་པའི་ངོས་སུ་ད་དུང་གསལ་བོ་ཡོད། ལོ་ཆུང་དུས་འོད་
མདངས་འཁྱུག་པའི་ཟས་སྡེར་དཀར་པོ་དེ་དག་གིས་ངའི་མིག་མདངས་འཕྲོག་མྱོང་། ཡིན་
ནའང་ད་ལྟ་དེ་དག་གི་སྟེང་ལ་ཡང་སྣུམ་དྲེགས་དང་ཐལ་རྡུལ་ཆགས་ཏེ། འོད་མདངས་ཉག་
ཙམ་ཡང་མཐོང་རྒྱུ་མེད། ངས་ཁོ་ལ་གཞིས་གཡོག་མ་ཞིག་བོས་ཏེ་ང་རང་མལ་ཤག་ལ་ཁྲིད་དུ་
འཇུག་ཆོག་གམ་ཞེས་དྲིས་མོད། སྐུ་ཞབས་ཨེན་ཧྲབ་ཀྱིས་ང་ལ་ཁ་ཡ་བྱས་མ་སོང་། ཁོས་ལག་
པ་གཉིས་ཀ་ལྭ་བའི་ཁུག་མའི་ནང་བཅུག་སྟེ་ཁང་པའི་ནང་ཡར་འགྲོ་མར་འགྲོ་ཁོ་ན་བྱེད་ཅིང་།
ང་མི་འདི་རྩ་བ་ནས་བརྗེད་ཟིན་པ་འདྲ། ཁོ་ནི་དེ་ལྟར་བསམ་གཞིག་གི་ཀློང་དུ་འཁྱམས་ཤིང་།
མི་གཞན་མཐའ་དག་དང་རྒྱང་དུ་བཀྱེད་པའི་ལུས་ཀྱི་ཉམས་འགྱུར་དང་གདོང་གི་རྣམ་འགྱུར་
དེ་དག་མཐོང་བས། ང་ནི་སྐྲག་ཐག་ཆོད་དེ་ཁོར་ཡང་བསྐྱར་སུན་པོ་བཟོ་མ་ཕོད། ཨེ་ལུན། ངས་
གནས་འདིའི་སེམས་ཁམས་ཀྱི་ཐད་ལ་ཁྱོད་ཀྱང་ཧ་ལས་དགོས་དོན་ཆེར་མེད། ང་ནི་སེམས་སྐྱ་
མོ་ཁོང་དུ་ཆུད་དེ་མེ་ཐབ་ཀྱི་འགྲམ་དུ་བསྡད་ཡོད་ཅིང་། ཨ་ཆད་འུ་ཐུག་གི་བྲོ་བ་འདི་ནི་ཁེར་
རྐྱང་ལས་ཀྱང་བཟོད་དཀའ་བ་ཞིག་རེད། སྐབས་དེར་ངས་རང་དབང་མེད་པར་དབྱིན་ལེ་བཞི་
ཡི་ཕ་རོལ་གྱི་རང་གི་སྙིང་ཉེ་བའི་ཕ་ཁྱིམ་དྲན་ཡོང་། ཁྱིམ་དེ་རུ་ངའི་འཇིག་རྟེན་འདིའི་སྟེང་གི་
ཉེ་མི་གཅིག་པུ་བསྡད་ཡོད། ཡིན་ནའང་ད་ནི་དབྱིན་ལེ་བཞི་བོ་འདི་ཙམ་ནུབ་ཕྱོགས་རྒྱ་མཚོ་
ཆེན་མོས་བར་ཐག་བཅད་པ་དང་འདྲ་བར་ང་རང་ཕར་ངོགས་ལ་བརྒལ་ཐབས་མེད་པར་གྱུར་ཡོད། 
ངས་རང་གིས་རང་ལ་འདི་ལྟར་དྲིས་དོན། ད་ནི་ཁྱོད་ཀྱིས་གང་ཞིག་ནས་སེམས་གསོ་རེ་
རྙེད་སྲིད་དམ། ཁྱོད་ཀྱིས་ཨེ་དི་ཀ་དང་ཁཱ་སེ་རེན་གཉིས་ཀའི་སུ་ལ་ཡང་མ་བཤད། ངའི་སྡུག་
བསྔལ་འདི་གཅིག་པུས་སྡུག་བསྔལ་གཞན་མཐའ་དག་གི་མགོ་གནོན་ཐུབ། ང་ནི་སེམས་པ་རབ་
ཏུ་སྐྱོ་མོད། འོན་ཀྱང་ད་ལྟ་ངའི་ཕྱོགས་སུ་ལངས་ནས་ཧེ་ཟི་ཁི་ལེ་ཧྥུ་ལ་ཁ་གཏད་འཇལ་མཁན་
མི་གཅིག་ཀྱང་རྙེད་དཀའ་བ་ལ་ཨང་། ང་ནི་ཕལ་ཆེར་དགའ་དགའ་སྤྲོ་སྤྲོའི་ངང་རླུང་ཁའི་རི་
ཁྱིམ་ལ་གནས་མལ་ཞིག་འཚོལ་དུ་ཡོང་བ་ཡིན། དེ་ལྟར་བྱས་ན་ད་གཟོད་ང་རང་ཁོ་གཅིག་
པུ་དང་མཉམ་དུ་སྡོད་མི་དགོས་པས་རེད། ཡིན་ནའང་ཁོས་ས་འདིར་ཡོང་ན་ང་ཚོ་དང་མཉམ་
དུ་འཚོ་བ་རོལ་མཁན་གྱི་མི་དེ་རྣམས་ག་འདྲ་ཞིག་ཡིན་པ་གསལ་བོར་ཤེས་ཡོད། ཁོ་ནི་མི་དེ་
ཚོས་རང་གི་དོན་དག་ལ་ཐེ་གཏོགས་བྱེད་རྒྱུར་སེམས་ཁྲལ་དོགས་ཙམ་ཡང་མེད་པ་འདྲ། ང་
དེ་གར་བསྡད་དེ་སྟོང་འདང་རྒྱག་གིན་སྡུག་བསྔལ་གྱི་ངང་ནས་དུས་ཚོད་ཕར་ལ་བསྐྱལ། ཅོང་
སྒྲ་ཐེངས་བརྒྱད་པ་གྲགས་བྱུང་། དགུ་པ་གྲགས་བྱུང་། ངའི་འདུག་གྲོགས་དེས་ད་དུང་ཁང་པའི་
ནང་དུ་ཕར་འགྲོ་ཚུར་ཡོང་ཁོ་ན་བྱེད་ཅིང་། མགོ་བོ་བྲང་ཁར་བསྣུར་ནས་སྒྲ་ཅི་ཡང་མི་འབྱིན།
ལན་རེར་བསྲན་མ་ཐུབ་པར་དབུགས་འབྱིན་སྐབས་དངན་པ་རིང་པོ་རེ་ཡང་འཐེན་པར་བྱེད།
ངས་ནི་རྣ་བ་བླགས་ཏེ་ཞིབ་མོར་ཉན་ན་ཡང་གཞིས་ཀའི་ནང་བུད་མེད་ཀྱི་སྐད་ཅིག་ཐོས་མ་
བྱུང་། ཡིད་སེམས་འགྱོད་གདུང་གིས་མནར་ཞིང་རེ་ཐག་གཏིང་ནས་ཆད་སོང་། མཇུག་མཐར་
ཇི་ལྟར་བསྲན་ཡང་བཟོད་མ་ཐུབ་པས་ངས་དབུགས་རིང་ནར་ནར་འབྱིན་ཞོར་ངུས་པ་ཡིན།
ངས་རང་ཉིད་མི་གཞན་གྱི་མདུན་སར་ངུ་བཞིན་པར་ཡང་ཁ་ཡ་བྱེད་འདོད་མ་བྱུང་། མཇུག་
མཐར་ཕར་འགྲོ་ཚུར་ཡོང་བྱེད་ཀྱིན་པའི་ཨེན་ཧྲབ་ངའི་མདུན་དུ་ལངས་ནས་བསྡད་ཅིང་།
མིག་གིས་ང་ལ་ཕུར་ཚུགས་སུ་བལྟས་ཏེ་གསར་དུ་རྨི་ལམ་ལས་སད་པ་ལྟ་བུའི་རྣམ་འགྱུར་ཞིག་
མངོན་བྱུང་། ཁོའི་རྣམ་རིག་ཚུར་འཁོར་བའི་གོ་སྐབས་དེར་བསྟུན་ནས་ངས་མྱུར་དུ། ང་ཐང་
ཆད་སོང་། ང་གཉིད་དུ་འགྲོ་དགོས། གཞིས་གཡོག་མ་གང་དུ་ཡོད། མོ་ང་འཕྲད་དུ་མི་
ཡོང་བས་ཁྱོད་ཀྱིས་ང་ཁྲིད་ནས་མོ་འཚོལ་དུ་འགྲོ་རོགས་ཞེས་བཤད་པ་ཡིན། ཁོས་ལན་བཏབ་དོན།“ཁྱིམ་
ཚང་འདིར་གཞིས་གཡོག་མ་མེད། ཁྱོད་རང་གིས་རང་ལ་བདག་སྐྱོང་བྱོས།” “དེ་ན་ང་གང་
དུ་གཉིད་དགོས་སམ།” ང་ངུས་པ་ཡིན། ངས་ཀྱང་གུས་ལུགས་དང་སྣང་བརྙན་སོགས་ལ་ཁ་ཡ་
མ་བྱས་པ་སྟེ། ཐང་ཆད་པ་དང་སུན་སྣང་སོགས་ཀྱིས་ངའི་རང་ཚུགས་ཤོར་དུ་བཅུག་སོང་། “ཅོ་
སེ་ཧྥུ་ཡིས་ཁྱོད་རང་ཧེ་ཟི་ཁི་ལེ་ཧྥུ་ཡི་མལ་ཁང་ནང་ཁྲིད་ངེས་རེད།” ཁོས་བཤད་དོན། “སྒོ་དེ་
ཕྱེ་དང་ཁོ་དེའི་ནང་ན་ཡོད།” ངས་བཤད་པ་ལྟར་བསྒྲུབ་བསམ་པའི་སྐབས་དེར། ཁོས་གློ་བུར་
དུ་ང་ཕྱིར་བོས་པ་དང་ཧ་ཅང་ཡ་མཚན་པའི་སྐད་གདངས་ཤིག་གིས་བཤད་དོན། “ཁྱོད་ཀྱིས་
སྒོ་དམ་པོར་རྒྱོབས། ནང་སྒོ་ཡི་སྒོ་ལུང་ཡང་ལེགས་པར་བསྐོན། གཟབ་གཟབ་བྱོས།” “ཡ་
ལགས།” ངས་བཤད་དོན། “ཡིན་ནའང་དེ་ལྟར་བྱེད་དགོས་དོན་ཅི་ཡིན་ནམ། སྐུ་ཞབས་ཨེན་
ཧྲབ། ང་ནི་རང་ཉིད་དམིགས་བསལ་གྱིས་ཧེ་ཟི་ཁི་ལེ་ཧྥུ་དང་མཉམ་གཅིག་ཏུ་ཁང་པའི་ནང་
འཇུག་རྒྱུར་དགའ་བོ་མེད།” “ཁྱོད་ཀྱིས་གསལ་བོར་ལྟོས།” ཁོས་དེ་ལྟར་ལན་འདེབས་ཞོར་
རང་གི་སྟོད་གོས་ཀྱི་རུམ་ནས་དབྱིབས་ཚུགས་ཅུང་ཟད་ཡ་མཚན་ཅན་གྱི་དཀྲུམ་མདའ་ཞིག་
བཏོན་བྱུང་། དཀྲུམ་མདའ་དེའི་རྩེ་མོར་ཁ་གཉིས་ཅན་གྱི་ལྡེམ་གྲི་ཆུང་བ་ཞིག་ཀྱང་སྤྲད་འདུག
“སེམས་ཐག་རྦད་དེ་བཅད་པའི་མི་ཞིག་ལ་མཚོན་ན། འདི་ནི་བསླུ་བྲིད་ཆེན་པོ་ཞིག་
ཡིན། མ་རེད་དམ། མཚན་མོ་རེ་རེར། ངས་ནམ་རྒྱུན་བསྲན་མ་ཐུབ་པར་འདི་ཁྱེར་ནས་ཐོག་
ཁང་དུ་སོང་སྟེ་ཁོའི་མལ་ཤག་གི་སྒོ་གཏན་ཡོད་མེད་ལ་བལྟས་པ་ཡིན། གལ་ཏེ་ནམ་ཞིག་ངས་
ཁོས་སྒོ་གཏན་མེད་པ་ཤེས་ཚེ། ཁོ་གཞི་ནས་ཚར་སོང་བ་རེད། ངས་མཚན་མོ་གཅིག་ཀྱང་བསྐྱུར་
མ་མྱོང་། ཐ་ན་དུས་ཚོད་སྐར་མ་གཅིག་གི་ཡར་སྔོན་དུ་ངས་རང་ལ་དོན་འདི་བསྒྲུབ་མི་རུང་
ཞེས་དྲན་སྐུལ་བྱེད་ཀྱིན་ཡོད་ནའང་། རང་སེམས་ཀྱི་གདོན་འདྲེ་དེས་ང་ལ་ངན་སྐུལ་བྱས་ཏེ་ཁོ་
གསོད་དགོས་ཟེར། གལ་ཏེ་ཁྱོད་ལ་མོས་པ་ཡོད་ན། ཁྱོད་ཀྱིས་ད་དུང་གདོན་འདྲེ་དེ་དང་མཉམ་
དུ་འཐབ་འཛིང་བྱེད་ཆོག་མོད། གལ་ཏེ་ནམ་ཞིག་གོ་སྐབས་སླེབས་པ་ཡིན་ན། ནམ་མཁའི་ལྷ་
ཡི་ཕོ་ཉ་ཐམས་ཅད་ཀྱིས་ཀྱང་ཁོ་སྐྱོབ་ཐབས་ཡོད་པ་མ་རེད།” ངའི་ཡ་མཚན་པའི་མིག་
མདངས་ནི་དྲག་ཆས་དེ་ཁོ་ནའི་སྟེང་ལ་འཁོར་ཞིང་གློ་བུར་དུ་འཇིགས་ཡེར་བའི་དྲན་ཚུལ་
ཞིག་ཀྱང་བློ་ངོར་ཤར་བྱུང་།
གལ་ཏེ་ངའི་ལག་ལ་མཚོན་ཆ་འདི་ཤོར་བ་ཡིན་ན། རང་ཉིད་ཀྱང་ཇི་འདྲའི་སྟོབས་ཤུགས་
དང་ལྡན་པ་ཞིག་ཏུ་མི་འགྱུར་རམ། ངས་ཁོའི་ལག་ནས་མེ་མདའ་དེ་ཚུར་འཕྲོག་སྟེ་གྲི་ཡི་ཁར་
ལག་པས་རེག་ཙམ་བྱས། ཁོས་ངའི་གདོང་གི་སྐད་ཅིག་མའི་རྣམ་འགྱུར་དེ་མཐོང་རྗེས་ཧ་ལས་
པ་སྟེ། སྐབས་དེར་ངའི་གདོང་ན་ཧམ་སེམས་ཁོ་ན་ལས་འཇིགས་སྣང་མེད་པས་རེད། ཁོས་
ངའི་ལག་ནས་དཀྲུམ་མདའ་ཕྱིར་འཕྲོག་ཅིང་གདོང་ལ་ཕྲག་དོག་གི་ཉམས་ཤིག་མངོན་ཏེ་གྲི་
ཕྱིར་ནང་དུ་བསྐུམས་པ་དང་། དཀྲུམ་མདའ་ཡང་སྔར་མལ་དུ་སྦས་སོང་། “ངས་ཁྱོད་ཀྱིས་ཁོ་
ལ་གསང་བ་འདི་བཤད་འགྲོ་བར་སྐྲག་མི་སྲིད།” ཁོས་བཤད་དོན། “ཁོ་ལ་དོགས་ཟོན་གྱིས་
ཞེས་ཤོད། ཁྱོད་ཀྱིས་ཁོའི་ཚབ་ཏུ་སོ་སྲུང་བྱོས། ཁྱོད་ཀྱིས་ངེད་གཉིས་ཀའི་འབྲེལ་བ་ཤེས་ངེས་
རེད། ངས་ཧ་གོ་སོང་། ཁོའི་ཚེ་སྲོག་ལ་ཉེན་ཁ་ཡོད་རུང་ཁྱོད་ལ་འཇིགས་སྣང་ཅི་ཡང་མེད་
ཚོད་རེད།” “ཧེ་ཟི་ཁི་ལེ་ཧྥུ་ཡིས་ཁྱོད་ལ་གནོད་པའི་བྱ་བ་ཅི་ཞིག་བསྒྲུབས་པ་རེད།” ངས་
དྲིས་དོན། “ཁོས་ཁྱོད་ལ་མི་འོས་པ་ཅི་ཞིག་བྱས་པ་རེད། ཁྱོད་ཁོ་ལ་དེ་འདྲ་སྡང་དོན་ཅི་ཡིན།
དེ་ན་ཁོ་ཐད་ཀར་དུ་གཞིས་ཀ་ནས་སྒོ་ཕྱིར་ཕུད་ན་ལྷག་ཏུ་བཟང་བ་མིན་ནམ།” “དེ་མི་
ཆོག” ཨེན་ཧྲབ་ཀྱིས་འབྲུག་སྒྲ་ལྟ་བུའི་ངར་སྐད་སྒྲོག་གིན། “གལ་ཏེ་ཁོ་ས་འདིར་ཁ་འབྲལ་
འདོད་ན། ཁོ་འཆི་ངེས་པ་ཁོ་ཐག་ཡིན། ཁྱོད་ཀྱིས་ཁོ་ལ་དེ་འདྲའི་བསམ་བློ་སྐྱེ་རུ་བཅུག་ན། ཁྱོད་
ནི་བུད་མེད་ལག་དམར་ཞིག་ཏུ་འགྱུར་ངེས་རེད། ངས་ཤོ་བརྒྱབ་སྟེ་རྒྱུ་ནོམ་ཆ་ཚང་ཤོར་རྗེས།
ཡང་བསྐྱར་མ་རྩ་ཕྱིར་ལེན་པའི་གོ་སྐབས་ཤིག་ཀྱང་མི་སྤྲོད་དམ། དེ་ན་ཧ་རེ་ཏོན་སྤྲང་ཕྲུག་བྱེད་
དུ་འཇུག་དགོས་སམ། འོ། དམྱལ་བར་ལྷུང་རྒྱུ་བོ། ངས་ཅིས་ཀྱང་མ་རྩ་ཕྱིར་ལོན་དགོས། ངས་
ཐོག་མར་ཁོའི་སྒོར་མོ་ལེན་པ་དང་དེའི་རྗེས་ནས་ཁོའི་ཚེ་སྲོག་ལེན་དགོས། མཇུག་མཐར་ཁོའི་
རྣམ་ཤེས་དམྱལ་བའི་ནང་བསྐྱལ་དགོས། དམྱལ་བའི་ནང་ལ་མགྲོན་པོ་འདི་ཕེབས་ན། དམྱལ་
ཁམས་བཅོ་བརྒྱད་ཀྱི་མུན་པ་སྔོན་མ་ལས་ལྡབ་བཅུ་ཡིས་ཇེ་མཐུག་ཏུ་འགྲོ་ངེས།” ཨེ་ལུན། ཁྱོད་
ཀྱིས་རང་གི་སྦྱིན་བདག་སྔོན་མའི་བྱ་བ་སྤྱོད་ལམ་སྐོར་ང་ལ་ཁ་བརྡ་བྱས་མྱོང་། ད་ལྟ་ཁོ་ནི་ཕལ་
ཆེར་སྨྱོ་ལ་ཁད་དུ་གྱུར་འདུག མ་མཐའ་ཡང་མདང་དགོང་དེ་འདྲ་ཞིག་རེད། ཁོ་དང་མཉམ་དུ་
བསྡད་ཚེ་ངའི་སེམས་ཁོང་ནས་གྲང་འདར་མི་རྒྱག་ག་མེད་རེད། ཁོ་དང་བསྡུར་ན་གཞིས་གཡོག་
གི་གུས་མེད་རྩིང་སྤྱོད་དེ་རིགས་ད་དུང་མིའི་བློ་ངོར་མི་འབབ་རྒྱུ་མེད་པ་ཞིག་རེད། ད་ཡང་ཁོས་ངོ་
གནག་སྟེ་ཕར་འགྲོ་ཚུར་ཡོང་བྱེད་མགོ་བརྩམས་སོང་། ངས་ནི་སྒོ་གླེགས་ཕྱེ་སྟེ་མགྱོགས་པོར་ཐབ་
ཚང་དུ་བྲོས་པ་ཡིན། ཐབ་ཚང་ནང་དུ་ཅོ་སེ་ཧྥུ་ཡིས་ལུས་པོ་མདུན་ལ་བསྲིངས་ཏེ་མེ་ཐབ་ཀྱི་སྟེང་
ལ་བསྐྱོན་པའི་སླང་ཆེན་ཞིག་གི་ནང་ལ་ལྟ་བཞིན་འདུག གྲོ་ཆག་ཕྱུར་བུར་སྤུངས་ཡོད་པའི་ཤིང་
གཞོང་ཞིག་རྒྱབ་བསྙེས་རྐུབ་སྟེགས་མཐོན་པོའི་སྟེང་ལ་བཞག་འདུག སླ་ངའི་ནང་གི་དངོས་རྫས་
དེ་གདུ་མགོ་བརྩམས་པ་ན། ཁོ་ཁ་ཕྱིར་འཁོར་ནས་ལག་པ་ཤིང་གཞོང་ནང་ལ་བསྲིངས་ཡོང་། ངས་
ཚོད་དཔག་ལྟར་ན་ཁོས་ང་ཚོར་དགོང་ཟས་གྲ་སྒྲིག་བྱེད་ཀྱིན་པ་ཡིན་ངེས། ངའི་ཕོ་བ་ཡང་ལྟོགས་
ཀྱིན་ཡོད་པས་དགོང་ཟས་བྲོ་བ་ཞིམ་པོ་ཅན་ཞིག་བསྐོལ་འོས་སྙམ་བྱུང་། “ཕྱེ་ལྡུར་ངས་བསྐོལ་
ཆོག” ངས་དེ་ལྟར་ཟེར་ཞོར་ཤིང་གཞོང་ཚུར་བླངས་ཏེ་ཁོ་ལ་རེག་ཏུ་མ་བཅུག་པ་དང་། དེ་མུར་
ཞྭ་མོ་དང་ཆིབས་ལྭ་ཕུད་དེ། “སྐུ་ཞབས་ཨེན་ཧྲབ་ཀྱིས།” ངས་མུ་མཐུད་དུ་བཤད་དོན། “ང་ལ་
རང་གིས་རང་ལ་ཞབས་ཞུ་སྒྲུབས་ཟེར། ངས་དེ་ལྟར་བྱེད་རྒྱུ་ཡིན། ང་འདི་རུ་ཁྱོད་ཚང་གི་ལྕམ་སྐུ་
ཞབས་བྱེད་དུ་ཡོང་བ་མིན། གལ་ཏེ་དེ་ལྟར་བྱས་ན་རང་ཉིད་ལྟོགས་ཤི་ཐེབས་ཀྱང་སྲིད།”
“སྐྱབས་མགོན།” ཁོ་མར་བསྡད་དེ་ལྡབ་ལྡིབ་ངང་ཅི་ཞིག་བཤད་ཞོར་ལག་པས་པུས་
མགོ་ནས་རྐང་པའི་བར་གྱི་རྐང་འབོལ་དེར་ལག་པས་རེག་རེག་བྱེད་ཀྱིན། “ཅི་རེད། ཡང་
བཀའ་རྒྱ་གསར་བ་ཞིག་ཡོད་པ་རེད་དམ། ང་ནི་སྦྱིན་བདག་གཉིས་ཡོད་པའི་གནས་སྟངས་
འདིར་ལོབས་ཐབས་མི་འདུག ད་ལྟ་ཅུང་ཟད་ཅིག་ཨེ་ལོབས་ལ་འབད་པ་བྱེད་ཀྱིན་པའི་
སྐབས་འདིར། ཡང་གློ་བུར་དུ་ལྕམ་སྐུ་ཞབས་གསར་བ་ཞིག་ཁ་སྣོན་བྱས་སོང་། ད་ངའི་འཚོ་བ་ཕལ་
ཆེར་ཚར་སོང་བ་རེད། ངས་རང་ཉིད་ནམ་ཞིག་ཚང་རྙིང་འདི་དང་ཁ་འབྲལ་དགོས་པ་དྲན་
མ་མྱོང་། ཡིན་ནའང་ད་ནི་དུས་ཚོད་དེ་ཐོན་ལ་ཉེ་བ་འདྲ།” ཁོས་ནི་རང་གི་སྡུག་གཏམ་དེ་
མཚམས་མི་འཇོག་ལ། ངས་ཀྱང་དེར་ཁ་ཡ་མ་བྱས་པར་ལག་གི་ལས་ཀ་དེ་བསྒྲུབས། སྔོན་ཆད་
རང་གིས་ལག་པ་འགུལ་ནས་རང་ལ་ཁ་ཟས་བཟོ་བ་དེ་ངས་ནི་ཧ་ཅང་སྤྲོ་སྣང་ལྡན་པའི་དོན་
དག་ཅིག་ཏུ་བརྩི་ངེས་རེད། ངས་དེ་ལྟར་དྲན་ཞོར་དངན་པ་ཞིག་འཐེན་པ་དང་། དེ་མུར་ཕྱིར་
དྲན་གྱི་འཕྲོ་བཅད་པ་ཡིན། སྔོན་ཆད་ཀྱི་འདས་ཟིན་པའི་བདེ་སྐྱིད་དྲན་ན་ངའི་སེམས་ལ་སྡུག་
བསྔལ་བཟོད་མེད་ཅིག་བསྐྱེད་ཡོང་། ངས་སྔོན་ཆད་ཀྱི་བདེ་སྐྱིད་ཕྱིར་དྲན་མི་བྱེད་པའི་ཆེད་
དུ་ལག་ནང་གི་ཐོམ་བུ་གང་མགྱོགས་ཀྱིས་དཀྲུགས་ཞོར་ཆུ་ནང་དུ་གྲོ་ཆག་མང་པོ་ཞིག་བཏབ།
ངའི་ཁ་ཟས་བསྐོལ་སྟངས་དེས་ཅོ་སེ་ཧྥུ་ལ་ཁོང་ཁྲོ་ཆེན་པོ་བསླངས་བྱུང་།
“ལྟོས་དང་།” ཁོས་འུར་བརྒྱབ་བྱུང་། “ཧ་རེ་ཏོན། ཁྱོད་ཀྱིས་དོ་དགོང་གྲོ་ཆག་ཕྱེ་ལྡུར་
འཐུང་རྒྱུའི་རེ་བ་མ་བཅངས། བསྐོལ་ཚར་རྗེས་ཆ་ཚང་ངའི་ཁུ་ཚུར་དང་འདྲ་བའི་ཕྱེ་ལོག་
འབའ་ཞིག་ཡིན་ངེས་རེད། ལྟོས་དང་། ཡང་གྲོ་ཆག་སྤར་མོ་གང་བཏབ་སོང་། གལ་ཏེ་ང་ཁྱོད་
ཡིན་ན། དཀར་ཡོལ་སོགས་ཀྱང་དེའི་ནང་དུ་འཕེན་ངེས། ལྟོས་དང་། ཕྱི་ཤུན་རིམ་པ་ཞིག་
བཀོག་བྱུང་། ད་ནི་ལས་འགན་འགྲུབ་སོང་བ་ཡིན་ནམ། ཕིང་། ཕིང་། སྐྱབས་མགོན། སྟབས་
ལེགས་པ་ཞིག་ལ་སླ་ངའི་ཞབས་མཐིལ་བརྡོལ་མ་སོང་།” ཕྱེ་ལྡུར་སྡེར་མའི་ནང་བླུགས་ཏེ་སྐལ་
བ་བཞི་རུ་བགོ་བའི་སྐབས་སུ། ངས་ཀྱང་ཕྱེ་ལྡུར་བསྐོལ་བ་ཧ་ཅང་མི་ལེགས་པ་ཁས་ལེན་བྱེད་
དགོས་བྱུང་། མི་ཞིག་གིས་འོ་མ་རློན་པ་དེམ་གང་ཁྱེར་ཡོང་བ་ན། ཧ་ར་ཏོན་གྱིས་མགྱོགས་པོར་
ཕར་འཕྲོག་སྟེ་ཧབ་ཐོབ་ཀྱིས་འཐུང་སོང་ལ། འོ་མ་ནི་ཁོའི་ཁ་ཡི་གྲུ་ཟུར་ནས་མར་བཞུར་གྱིན་
གདའ། ངས་ཁོ་ལ་འོ་མ་དཀར་ཡོལ་སོགས་སུ་བླུགས་རྗེས་ད་གཟོད་འཐུང་འོས་ཞེས་གདམས་
ཤིང་། གལ་ཏེ་མི་གཞན་གྱིས་འདི་ལྟར་འཐུང་བ་ཡིན་ན་ངས་ནི་གཏན་ནས་ཁར་མི་རེག་
ཅེས་གསལ་བཤད་བྱས། ང་ནི་འདི་ལྟར་གཙང་སྦྲར་དགའ་ཞིང་གཟབ་ནན་ཡིན་པ་དེས་ཡང་བསྐྱར་
རྒད་པོ་དེར་ཁོང་ཁྲོ་བསླངས་སོང་། ཁོས་ཡང་དང་བསྐྱར་དུ་གདོན་ཕྲུག་ཆུང་ཆུང་དེ་ཕྱོགས་གང་
ཐད་ནས་ང་དང་འདྲ་བར་གཙང་མ་ཞིག་ཡིན་ཚུལ་གསལ་བཤད་བྱས་ཤིང་། ང་ནི་དེ་འདྲའི་ང་
རྒྱལ་ཅན་ཞིག་ཡིན་པ་ནི་བློ་ཡུལ་ལས་འདས་ཟེར།
སྐབས་དེར། འཆལ་པོ་ཆུང་ཆུང་དེས་ཁ་ནས་ཅལ་སྒྲ་དང་བཅས་ཁོའི་འོ་མ་འཐུང་ནས་
སྡོད་ཅིང་། ད་དུང་མགོ་བོ་ཡར་དགྱེ་སྟེ་ང་ལ་སྡང་མིག་ཅིག་བགྲད་ཅིང་། བསམ་བཞིན་དུ་
མཆིལ་མ་ཞིག་དེམ་ནང་ལ་འཕངས་ཏེ་ངས་ཁོ་ལ་ཅི་ཞིག་བྱེད་ཐུབ་པར་ཉམས་ཚོད་བླངས་
སོང་། “ང་ཁང་པ་གཞན་པའི་ནང་དུ་ཟ་མ་ཟ་རུ་འགྲོ་འདོད།” ངས་བཤད་དོན། “ཁྱོད་ཚོ་ལ་
འགྲུལ་ཁང་ཟེར་བའི་ཚོམས་ཆེན་ཞིག་མེད་དམ།” “འགྲུལ་ཁང་ཨེ།” རྒད་པོ་དེས་ངའི་ཁ་
ཚིག་ལ་ལད་ཟློས་སྒོས་ཟུར་ཟ་བྱས་དོན། “འགྲུལ་ཁང་། ང་ཚོ་ལ་འགྲུལ་ཁང་ཟེར་བ་ཞིག་མེད།
གལ་ཏེ་ཁྱོད་ང་ཚོ་དང་མཉམ་དུ་སྡོད་མི་འདོད་ན། སྦྱིན་བདག་ཕ་གི་ན་ཡོད་པ་རེད། གལ་ཏེ་
ཁྱོད་སྦྱིན་བདག་དང་མཉམ་དུ་སྡོད་མི་འདོད་ན། ད་དུང་ང་ཚོ་འདི་ན་ཡོད་པ་རེད།”
“དེ་ན་ང་ཐོག་ཁང་དུ་འགྲོ” ངས་ལན་བཏབ་དོན། “ང་རང་མལ་ཁང་དུ་ཁྲིད་རོགས།”
ངས་གཞོང་བ་སྡེར་མའི་ནང་བཞག་རྗེས། རང་ཉིད་ཕར་སོང་ནས་འོ་མ་ཉུང་ཙམ་བླུགས་པ་ཡིན།
རྒད་པོ་དེས་ཉག་ཉོག་ལྡབ་ལྡིབ་མང་པོ་ཞིག་བཤད་རྗེས་གཞི་ནས་ཡར་ལངས་ཏེ་ང་ཐོག་ཁང་དུ་
ཁྲིད་བྱུང་། ངེད་གཉིས་གནམ་ཁང་དུ་འགོས་ཏེ་ཕར་འགྲོ་བའི་ལམ་བར་དུ་ཁོས་རྒྱུན་ཆད་མེད་
པར་ཁང་པ་དུ་མའི་སྒོ་ཕྱེ་ཞིང་། མཇུག་མཐར་འདིའི་ནང་དུ་སྡོད་ཟེར་ཞོར། ཤིང་ལེབ་འཁྱོག་པོ་
ཞིག་གིས་སྒོ་བཅད་ཡོད་པའི་ཁང་མིག་ཅིག་བསྟན་བྱུང་།
“ཕྱེ་ལྡུར་ཁམ་འགའ་འཐུང་རྗེས་ཁང་པ་འདིའི་ནང་ནས་འདུག་ཐབས་བྱོས། གྱང་རྩ་
རུ་ཁྲེ་བོ་སྒྱེ་མོ་གང་ཡོད། ཧ་ཅང་གཙང་མ་ཡིན། གལ་ཏེ་ཁྱོད་ཀྱིས་རང་གི་ཤོམ་ཆེན་གོས་ལྭ་དེ་
བརྫད་འགྲོ་བར་དོགས་ན། ལག་རས་ཆུང་ཆུང་དེ་སྟེང་ལ་ཁོབས།” ཁོས་འདིའི་ནང་དུ་སྡོད་
ཅེས་བསྟན་པའི་ཁང་མིག་དེ་ནི་ཅ་ལག་བསྡུ་གསོག་བྱེད་སའི་ཁང་མིག་བཤིག་རོ་ཞིག་རེད། སྣ་
ལ་ཟུག་པའི་གྲོ་མྱུག་དང་ཁྲེ་བོ་ཡི་དྲི་མ་ཞིག་ཁྱབ་འདུག ཅ་ལག་དེ་དག་ཕྱོགས་བཞིར་བརྩིགས་
པའི་དཀྱིལ་དུ་བར་སྟོང་ཆུང་ཆུང་ཞིག་ལས་ལྷག་མི་འདུག‘ཅི་ཟེར་རམ། ཁྱོད་མི་འདི།” 
ངས་ཁོང་ཁྲོས་ངང་ཁོ་ལ་བཤད་དོན། “འདི་ནི་མི་ཞིག་
གཉིད་ས་རེད་དམ། ང་རང་ངའི་མལ་ཁང་དུ་འགྲོ་དགོས།” “ཁྱོད་ལ་དམྱལ་ཁང་དགོས་ཟེར་
རམ།” ཁོས་ང་ལ་འཕྱ་སྨོད་ཀྱི་ཉམས་དང་བཅས་བཤད་རྒྱུར། “ཁྱིམ་འདིའི་དམྱལ་ཁང་ནི་ཁྱོད་
ཀྱིས་མཐོང་ཟིན་པ་དེ་རེད། ཕ་གིའི་ཁང་པ་ནི་ངའི་མལ་ཁང་རེད།”
ཁོས་མཛུབ་མོས་བསྟན་པའི་གནམ་ཁང་གཉིས་པ་དེ་ཡང་ཁང་མིག་དང་པོ་དང་ཁྱད་པར་
ཆེན་པོ་མི་འདུག ཅུང་ཟད་མི་འདྲ་ས་ནི་ཅ་ལག་དེ་འདྲའི་མང་པོ་སྤུངས་མེད་ཅིང་། སུག་བཞི་
དམའ་ཞིང་ཡོལ་བ་འཐེན་མེད་པའི་མལ་ཁྲི་ཆེ་གྲས་ཤིག་ཡོད་ལ། དེའི་སྟེང་ལ་མདོག་སྔོ་ནག་
གི་མལ་གདན་ཞིག་བཏིང་འདུག་པ་ཙམ་རེད། “ང་ལ་ཁྱོད་ཀྱིས་ཁང་མིག་བསྟན་ནས་ཅི་བྱེད་
དགོས།” ངས་ཁོར་ཚིག་ལན་སློག་དོན། “ངས་བསམས་ན་སྐུ་ཞབས་ཧེ་ཟི་ཁི་ལེ་ཧྥུ་གནམ་ཁང་
དུ་ཉལ་ག་ལ་སྲིད།”
“འོ། མ་གཞི་ཁྱོད་ལ་སྐུ་ཞབས་ཧེ་ཟི་ཁི་ལེ་ཧྥུ་ཡི་མལ་ཁང་དགོས་པ་རེད་དམ།” ཁོས་
འུར་བརྒྱབ་བྱུང་། ཧ་ལམ་དོན་དག་གསར་བ་ཞིག་ཧ་གོ་བ་ལྟར་དུ། “དེ་ན་ཁྱོད་ཀྱིས་སྔོན་མ་
ནས་མི་བཤད་དོན་ཅི་ཡིན། སྔོན་མ་ནས་བཤད་ཚེ་དཀའ་ལས་འདི་འདྲ་མང་པོ་མྱོང་མི་དགོས།
ངས་ཁྱོད་ལ་བཤད། ཏག་ཏག་ཁང་པ་དེ་ལ་ཁྱོད་ཀྱིས་བལྟ་འདོད་རུང་བལྟ་ཐབས་མེད། ཁོས་ནམ་
རྒྱུན་ཁང་པ་དེར་ཟྭ་བརྒྱབ་ཡོད་པས། ཁོ་རང་མ་གཏོགས་མི་གཞན་སུ་ཡང་ནང་དུ་ཟ་མ་ཟ་རུ་
འགྲོ་མ་མྱོང་།”
ཁྱོད་ཚོའི་ཁྱིམ་ཚང་འདི་ངོ་མ་བྱ་བཙོག་རེད། ཅོ་སེ་ཧྥུ།” ངས་བསྲན་མ་ཐུབ་པར་སྐད་
ཆ་དེ་ངག་ལས་ཤོར། ཁྱིམ་ཚང་འདིའི་མི་རྣམས་ནི་ཇི་འདྲའི་བཟང་བ་ལ་ཨང་། 
གལ་ཏེ་ནམ་ཞིག་ངས་རང་གི་ལས་དབང་མི་འདི་དག་དང་ལྷན་དུ་སྦྲེལ་བར་བྱས་ཚེ། འཇིག་རྟེན་འདིའི་
ཆེས་བློ་ཡུལ་ལས་འདས་པའི་སྨྱོན་པའི་དྲན་ཚུལ་དེ་འདྲ་ཞིག་ཀླད་པའི་ནང་ལ་འཛུལ་བ་ཡིན་
ངེས། ད་བསྐྱུར་ཞོག མིག་སྔར་དོན་དག་དེ་ཚོ་གལ་ཆེན་ཞིག་མ་རེད། ད་དུང་ཁང་པ་གཞན་
ལོས་ཡོད། “སྐྱབས་མགོན་གྱི་ཐུགས་རྗེར་བསམས་ནས། མགྱོགས་པོར་ང་ལ་སྡོད་ཁང་ཞིག་
བཙལ་རོགས།”
ཁོས་ངའི་རེ་བ་དེར་ཁ་ཡ་མི་བྱེད་པར་ལྗིད་ཏིག་ཏིག་གི་གོམ་པ་སྤོས་ཏེ་ཤིང་སྐས་ལས་
བབས་པ་དང་། ཐོག་ཁང་ཞབས་ཀྱི་ཁང་པ་ཞིག་གི་སྒོ་ཁར་འགྲེང་ནས་བསྡད་སོང་། ཁང་པའི་
ནང་གི་ཁྱིམ་ཆས་སྤུས་ལེགས་དག་ལ་བལྟས་ན། ཕལ་ཆེར་དེ་ནི་གཞིས་ཀ་འདིའི་ནང་གི་ཆེས་
ལེགས་པའི་ཁང་པ་དེ་ཡིན་ངེས་རེད།
ཁང་པའི་ནང་དུ་ས་གདན་བཏིང་འདུག རྒྱུ་སྤུས་ཧ་ཅང་ཡག་པོ་རེད། ཡིན་ནའང་ས་རྡུལ་
གྱིས་བཀབ་འདུག་པས་ཕལ་ཆེར་སྟེང་གི་རི་མོ་ཡང་མཐོང་དཀའ་བར་སྣང་། རྩིག་ཐབ་ཀྱི་ཡང་
སྟེང་དུ་གྱང་ཤོག་མེ་ཏོག་གི་རི་མོ་ཅན་སྦྱར་ཡོད་པ་རྣམས་ཀྱང་མར་བཀོག་སྟེ་སིལ་བུར་འཐོར་
ཡོད། ཁང་པའི་ཤིང་མོན་ཆ་རའི་མལ་ཁྲི་ཆེན་པོ་ཞིག་ཡོད་ཅིང་སྟེང་དུ་ཡོལ་བ་དམར་ནག་
ཅིག་འཐེན་འདུག དེའི་རྒྱུ་སྤུས་ཧ་ཅང་བཟང་ལ་ཚུགས་ཀ་ཡང་གསར་བ་རེད། ཡིན་ནའང་
བེད་སྤྱོད་བྱེད་དུས་སེམས་ཆུང་བྱས་མི་འདུག་སྟེ། རྒྱུ་མཚན་ནི་མལ་ཁྲིའི་ཡོལ་བའི་ཨ་ལོང་དེ་
བཙན་གྱིས་ཕྲལ་ནས་མར་དཔྱངས་འདུག དེ་ནི་མེ་ཏོག་ཕྲེང་སྐོར་རེ་རེ་དང་མཚུངས། ཡོལ་བ་
འདོགས་བྱེད་ཀྱི་ལྕགས་དབྱུག་དེའི་སྣེ་མོ་གཅིག་ཀྱང་འཁྱོག་པོར་གྱུར་ཞིང་། ཡོལ་བའི་ཕྱེད་ཀ་
ས་རུ་དྲུད་འདུག
རྐུབ་སྟེགས་་ཆ་ཚཆ་ཚང་ལ་ཡང་ཆག་སྐྱོན་བྱུང་ཡོད་ཅིང་། དེའི་ནང་གི་རེ་འགའ་ལ་ཆག་
སྐྱོན་ཚབས་ཆེན་ཤོར་འདུག རྩིག་ལྡེབས་སུ་སྤྲད་ཡོད་པའི་རྒྱན་པང་གི་སྟེང་དུ་འདྲད་ཤུལ་ནར་
མོ་དུ་མ་བཏོད་དེ་མིག་ལ་གཟན་པ་ཞིག་རེད། ངས་ཏག་ཏག་ཁང་པ་འདི་བདག་འཛིན་
བྱེད་དགོས་སྙམ་སྟེ་ནང་ལ་འགྲོ་གྲབས་བྱེད་དུས། རྒས་འཁོགས་གླེན་པ་དེས་ང་ལ་འདི་ལྟར་བསྒྲགས་
དོན། “འདི་ནི་སྦྱིན་བདག་གི་མལ་ཁང་རེད།”
སྐབས་དེར་ངའི་དགོང་ཟས་སྔར་ནས་འཁྱག་ཟིན་ལ། ང་ལ་ཡང་ཟས་ཀྱི་ཡི་ག་མེད་པར་
གྱུར་འདུག་པར་མ་ཟད། བཟོད་སྒོམ་གྱི་ནུས་པ་ཡང་རྨང་ནས་ཉམས་ཚར། ངེས་པར་དུ་ཁོ་ལ་
ང་རང་སྡོད་སའི་ཁང་མིག་ཅིག་བཙལ་དུ་འཇུག་དགོས། “འདི་ནི་གདོན་འདྲེ་འདུག་ས་ཞིག་
ཡིན་ནམ།” ངས་དེ་ལྟར་འུར་བརྒྱབ་པ་ན། རྒད་པོ་དད་པ་ཅན་དེས་ལན་བཏབ་དོན། “འཇིག་
རྟེན་བྱེད་པོས་ཐུགས་རྗེས་གཟིགས། ང་ལ་གུ་ཡངས་གནང་རོགས། ཁྱོད་ལ་གདོན་འདྲེ་འདུག་
སའི་གནས་མལ་གང་འདྲ་ཞིག་དགོས་སམ། སུན་སྣང་བསྐྱེད་ཅིང་དཀའ་ལས་བཟོ་བའི་ཐན་
ལྟས་མ་ཁྱོད། ད་ནི་ཧ་རེ་ཏོན་གྱི་ཁང་མིག་དེ་མ་གཏོགས། ཁང་པ་གཞན་པ་ཆ་ཚང་ལ་བལྟས་
ཚར་བ་རེད། གཞིས་ཀ་འདིའི་ནང་དུ་འདི་དག་ལས་གཞན་པའི་ཁྱོད་འཛུལ་ཆོག་སའི་ཁུང་བུ་
ཞིག་གཏན་ནས་མེད།”
སྐབས་དེར་ང་ནི་ཁོང་ཁྲོས་བཟོད་ཐབས་མ་བྱུང་བར་ལག་གི་སྡེར་མ་དང་དེའི་ནང་གི་
ཟས་རིགས་བཅས་པ་མཉམ་དུ་ས་ལ་གཡུགས་ཤིང་། སྐས་རྐང་སྟེང་ཙོག་པུར་བསྡད་དེ་ལག་
ཟུང་གིས་ངོ་གདོང་བསྐྱོར་ནས་ངུ་མགོ་བརྩམས། “ཨ་ཙི། ཨ་ཙི།” ཅོ་སེ་ཧྥུ་ཡིས་འུར་བརྒྱབ་
དོན། “གཡུགས་པ་བཟང་། ཨ། སྲས་མོ་ཁཱ་སེ་རེན། སྲས་མོ་ཁཱ་སེ་རེན། ཡིན་ནའང་། གལ་
ཏེ་སྦྱིན་བདག་གིས་མཉམ་མ་བཞག་པར་དཀར་ཡོལ་དང་སྡེར་མ་ཆག་རོའི་སྟེང་སྤོས་ཏེ་ཐང་
ལ་བསྒྱེལ་བ་ཡིན་ན། ད་ནི་ཟློས་གར་ཡག་པོ་ཞིག་ཡོད་ངེས། ང་ཚོས་ག་ལེར་བལྟ་ཆོག བསམ་
ཤེས་རྒྱུ་མེད་པའི་སྨྱོན་མ། ད་ནས་བཟུང་ཁྱོད་ལ་དམ་པའི་འཁྲུངས་སྐར་དུས་ཆེན་བར་ཁ་ཟས་
མ་སྤྲད་པར་ལྟོགས་སུ་བཅུག་ནས་ཆད་པ་གཅོད་དགོས་འདུག ཁྱོད་ཀྱིས་སྡིག་པ་བསགས་སོང་།
འཇིག་རྟེན་བྱེད་པོས་གནང་བའི་ཁ་ཟས་རྐང་བརྫི་བྱས་སོང་། གལ་ཏེ་རྗེས་ཕྱོགས་ད་དུང་ཁྱོད་
འདི་ལྟར་ངན་པ་ལང་ཤོར་དུ་བཏང་ཚེ། ང་རྒད་པོ་ཧོན་ལོག་སོང་བར་བརྩིས་ཆོག ཧེ་ཟི་ཁི་ལེ་ཧྥུ་
ཡིས་ཁྱོད་ལ་བཟོད་སྒོམ་བྱེད་མི་སྲིད། ཁྱོད་ཀྱིས་བལྟས་ན་བྱེད་སྲིད་དམ། ངས་ནི་ཁོས་ཁྱོད་ཀྱི་
རང་སྣང་གང་དྲན་ལ་གུ་ཡངས་གནང་ཐུབ་པའི་སྨོན་ལམ་འདེབས།” ཁོས་དེ་ལྟར་སྡིགས་མོ་
བྱེད་ཀྱིན་ཐོག་ཁང་གི་ཞབས་སུ་འཛུལ་སོང་ལ། པྲ་སྒྲོན་ཡང་ཕར་ཁྱེར་ནས་ང་རང་ཁོ་ན་མུན་
ནག་གི་ཀློང་དུ་བསྐྱུར། ངས་རང་གི་སྤྱོད་པ་རྩིང་པོ་དེར་སྔ་འདང་ཕྱི་འདང་ཡང་ཡང་བརྒྱབ་
རྗེས། ཁོང་ཁྲོ་བསྲན་ཏེ་སེམས་ཆུང་ངང་དཀར་ཡོལ་དང་སྡེར་མའི་ཆག་རོ་རྣམས་ཡར་སྒྲུག་མགོ་
བརྩམས། ཡུད་ཙམ་མ་འགོར་བར་གློ་བུར་དུ་ང་ལ་ལག་རོགས་ཤིག་སླེབས་བྱུང་།
མ་གཞི་དེ་ནི་མགྲིན་རྨུག་ཏུ་འབོད་པའི་ཁྱི་རྒན་དེ་རེད། ད་ནི་ངས་དེ་གསལ་བོར་ངོ་ཤེས་
སོང་། དེ་ནི་མ་གཞི་ངེད་ཚང་གི་ཁྱི་རྒན་ལྐོག་རྒོལ་བ་ཟེར་བ་དེའི་ཁྱི་ཕྲུག་རེད། ཆུང་དུས་ངེད་
ཚང་ནས་གསོ་སྐྱོང་བྱས་ཤིང་། ནར་སོན་རྗེས་ངའི་ཨ་ཕས་སྐུ་ཞབས་ཧིན་དི་ལེ་ལ་ལེགས་སྐྱེས་
སུ་སྤྲད་པ་རེད་འདུག ངའི་ཚོར་སྣང་ཞིག་ལ་ཁྱི་དེས་ཀྱང་ང་ངོ་ཤེས་ཀྱིན་ཡོད་པ་འདྲ། དེས་
རང་གི་སྣ་ངའི་སྣ་མདོར་བསྲིངས་ཡོང་བ་ནི་འཚམ་འདྲི་བྱེད་པ་དང་འདྲ་ལ། དེ་མུར་ཧབ་ཐོབ་
རྒྱག་པའི་ངང་ཚུལ་གྱིས་ས་རུ་བྱོ་བའི་གྲོ་ཆག་གི་སྐྱོ་མ་ལྡག་མགོ་བརྩམས་སོང་། ངས་ནི་སྐས་
རྐང་གི་རིམ་པ་རེ་རེར་ཉུག་སྟེ་ཆག་རོ་དེ་དག་ཡར་སྒྲུག་ཅིང་། ད་དུང་ལག་རས་བླངས་ནས་
སྐས་རྐང་སྐྱོར་འགོག་སྟེང་ལ་འཐོར་བའི་འོ་མ་རྣམས་གཙང་མར་ཕྱིས། ང་ཚོས་ལས་ཀ་ལས་
ནས་ཚར་མ་ཐག བར་ཁྱམས་ནས་ཨེན་ཧྲབ་ཀྱི་གོམ་སྒྲ་གྲག་བྱུང་། ངའི་ལག་རོགས་སྒོ་ཁྱི་
དེས་རྔ་མ་ཁོང་དུ་སྦེད་ནས་གྱང་རྩར་འཁུམས་ཏེ་བསྡད་ཅིང་། ང་ནི་ཆེས་ཐག་ཉེ་བའི་སྒོ་དེའི་
ནང་རོལ་ལ་འཛུལ། ཁྱི་དེ་ཡང་མ་གཞི་ཁོ་ལ་གཡོལ་དགོས་བསམ་རུང་གཡོལ་ཐུབ་མ་སོང་། རྒྱུ་
མཚན་ནི་ཡུད་ཙམ་མ་འགོར་བར་ཐོག་ཁང་གི་འོག་ཏུ་ཁྱི་དེའི་བྲེལ་འཚུབ་ཀྱི་འབྲོ་བའི་རྨིག་
སྒྲ་དང་ཉམ་ཐག་པའི་ཆོ་ངེ་འདོན་པའི་སྒྲ་ཞིག་གྲགས་བྱུང་། དེ་དང་བསྡུར་ན་ན་ང་ནི་རླུང་རྟ་
རྒྱུགས་སོང་བ་ཡིན་འདུག
ཁོ་ཕར་སོང་ནས་རང་གི་མལ་ཁང་དུ་འཛུལ་ཏེ་སྒོ་དམ་པོར་གཏན། དེར་མཐུད་ནས་ཅོ་སེ་
དྷུ་ཐོག་ཁར་སླེབས་ཤིང་། ཁོས་ཧ་རེ་ཏོན་བསྐྱལ་ནས་ཉལ་དུ་ཕྱིན།
མ་གཞི་ང་ནི་ཧ་རེ་ཏོན་གྱི་ཁང་པའི་ནང་སྦས་འདུག རྒད་པོ་དེས་ང་མཐོང་རྗེས་བཤད་
དོན། “ད་ནི་ཞབས་ཀྱི་ཁང་རྒན་དེ་སྟོང་པར་ལུས་ཡོད། ཁང་རྒན་དེའི་ནང་དུ་ཁྱོད་ཀྱི་གཟབ་
འཆོར་དང་རྒྱས་སྤྲོས་ཤོང་ཐུབ་བམ། ཁང་པ་དེ་ཁྱོད་ཁོ་ནར་སྤྲད་པ་ཡིན། འོན་ཀྱང་ཁྱོད་ལྟ་བུའི་མི་
ངན་ལ་གདོན་འདྲེ་ཞིག་འདུག་རོགས་བྱེད་དུ་ཡོང་ཡང་སྲིད།” ཁོས་དེ་ལྟར་བཤད་མ་ཐག་ངས་
ཀྱང་དགའ་སྤྲོའི་ངང་ཁོའི་བཀོད་སྒྲིག་དང་ལེན་བྱས། ང་ནི་རྩིག་ཐབ་འགྲམ་གྱི་རྐུབ་སྟེགས་སྟེང་
ཉལ་ནས་ཡུད་ཙམ་མ་འགོར་བར་གཉིད་དུ་ཤོར། གཉིད་ནི་ཧ་ཅང་མཐུག་པོ་རེད་འདུག ཡིན་
ནའང་གཉིད་ནས་ཡུད་ཙམ་མ་འགོར་བར་ཧེ་ཟི་ཁི་ལེ་ཧྥུ་ཡིས་ང་འབོད་ཀྱིན་འདུག ཁོ་ནི་ནང་
དུ་སླེབས་མ་ཐག་རེད། ཁོས་སྙིང་ཉེ་བའི་རྣམ་འགྱུར་ཞིག་བསྟན་ཏེ། ང་ལ་ཁྱོད་འདི་རུ་སྡོད་དོན་ཅི་
ཡིན་ཞེས་དྲིས ། ངས་ཁོ་ལ་རང་ཉིད་འདི་འདྲ་འཕྱིས་ན་ཡང་ད་དུང་ཕར་གཉིད་དུ་མ་སོང་བའི་
རྒྱུ་མཚན་ནི། ངེད་གཉིས་ཀའི་ཁང་པའི་ལྡེ་མིག་ཁྱོད་ཀྱི་ལག་ཏུ་བཟུང་ཡོད་པས་རེད་ཅེས་བཤད།
ངེད་གཉིས་ཀ་ཞེས་པའི་ཚིག་དེས་ཁོ་ལ་ཕོག་ཐུག་བཏང་བ་འདྲ། ཁོས་མནའ་ཟ་དུག་འཐུང་གི་
ཁ་ཚིག་དང་བཅས་ཁང་པ་དེ་ང་ལ་མི་དབང་ཚུལ་བཤད་ཅིང་། ཐ་ན་ཉིན་གཅིག་ལ་ཡང་དབང་
བའི་རེ་བ་མ་འཛིན་ཟེར། ཁོས་ད་དུང…………… ཡིན་ནའང་ངས་འདི་ནས་ཁོས་བཤད་པའི་སྐད་
ཆ་དེ་ཚོ་བསྐྱར་ཟློས་བྱེད་འདོད་མི་འདུག་ལ། ཁོའི་ནམ་རྒྱུན་གྱི་བྱ་སྤྱོད་དེ་དག་ཀྱང་འཕྲིན་ཡིག་
ནང་འབྲི་འདོད་མ་བྱུང་། ཁོས་ནི་ཐབས་ཤེས་ཡོད་དགུ་བཏོན་ནས་ང་རང་ཁོ་ལ་ཡི་མུག་ཏུ་འཇུག་
གིན་གདའ། ངས་ངོ་མ་ཁོའི་དྲན་ཚུལ་དམར་རྗེན་དེ་ཧ་གོ་ཐབས་མི་འདུག ལན་རེར་བྱ་སྤྱོད་ཐལ་
དྲགས་པའི་དབང་གིས་ངའི་ཚོར་བ་ཡང་སྦྲིད་ཅིང་། ཁོ་ལ་ཞེད་སྣང་ཡང་དེ་ཙམ་མེད་པར་གྱུར་
འགྲོ། ཡིན་ནའང་ངས་ཁྱོད་ལ་བཤད་ཆོག ཐ་ན་གཅན་གཟན་སྟག་ཅིག་གམ་ཡང་ན་སྦྲུལ་གདུག་
པ་ཅན་ཞིག་གིས་ཀྱང་ང་ལ་ཁོ་ལས་ལྷག་པའི་འཇིགས་སྣང་ཞིག་སྟེར་མི་ཐུབ་པའི་ཚོད་རེད།
ཁོས་ང་ལ་ཁཱ་སེ་རེན་ན་ཚའི་དབང་གིས་མལ་སར་ལྷུང་འདུག་པ་དང་། དེ་ནི་ངའི་མིང་
པོས་བཟོས་པ་རེད་ཅེས་ལེ་བདའ་བྱེད་ཅིང་། ད་དུང་ཁོས་ཨེ་དི་ཀ་ཕམ་པར་མ་བརྒྱབ་སྔོན་ལ།
མིང་པོའི་ཚབ་ཏུ་ངས་མནར་གཅོད་མྱོང་དགོས་པ་རེད་ཟེར།
ང་ནི་དངོས་གནས་ཁོ་ལ་སྡང་། སེམས་ཀྱི་སྡུག་བསྔལ་ཧ་ཅང་ཆེ། ང་ནི་མིག་ཡོད་ཀྱང་ཞ་ར་
ལྟ་བུ་ཞིག་རེད། ངས་འཕྲིན་ཡིག་ནང་བྲིས་པའི་ནང་དོན་ཐམས་ཅད་གཞིས་ཀའི་མི་གཞན་སུ་ལ་
ཡང་བཤད་མི་རུང་། ངས་ཉིན་རྒྱུན་ཁྱོད་ལ་རེ་ཞིང་སྒུག ངའི་རེ་བ་སྟོང་ཟད་དུ་མི་གཏང་རོགས།
ཨེ་ས་བྷེ་ལས་སྤྲིངས།

ལེའུ་བཅུ་བཞི་པ།

ངས་འཕྲིན་ཡིག་དེ་བཀླགས་ཚར་རྗེས། མྱུར་དུ་སྦྱིན་བདག་ལ་འཕྲད་དུ་ཕྱིན་ཏེ།
“ཁྱོད་ཀྱི་ནུ་མོ་རླུང་ཁའི་རི་ཁྱིམ་ལ་འབྱོར་འདུག ང་ལ་འཕྲིན་པ་ཞིག་བསྐུར་ནས་ལིན་
ཏོན་ལྕམ་མོ་ཡི་སྙུང་གཞི་དྲིས་པར་མ་ཟད། མོས་མཚན་བརྒྱབ་ནས་ཁྱོད་དང་ཐེངས་
གཅིག་འཕྲད་འདོད་ཟེར། མོའི་རེ་བ་ནི་ང་རང་བརྒྱུད་ནས་ཁྱོད་ལ་བཟོད་གསོལ་ཞུ་བའི་
རྣམ་འགྱུར་ཞིག་སྟོན་འདོད་པ་དེ་རེད།" ཅེས་བཤད།
“བཟོད་གསོལ་ཨེ།” ལིན་ཏོན་གྱིས་བཤད་རྒྱུར། “ང་ལ་མོར་བཟོད་གསོལ་བྱེད་རྒྱུ་
ཅི་ཡང་མེད། ཨེ་ལུན། ཁྱོད་དེ་རིང་ཕྱི་དྲོ་རླུང་ཁའི་རི་ཁྱིམ་དུ་མོར་བལྟ་རུ་འགྲོ་ཆོག གལ་
ཏེ་ཁྱོད་འཐད་པ་ཡིན་ན། ང་རང་མོའི་སྟེང་དུ་ཁོང་ཁྲོ་དེ་འདྲ་ལངས་ཀྱིན་མེད་ལ། མོ་བུད་
སོང་བ་དེས་ང་ལ་སྐྱོ་བ་བསྣན་པ་དང་། ལྷག་པར་དུ་ངས་མོ་ལ་བདེ་སྐྱིད་ཐོབ་སྲིད་པའི་
ཡིད་ཆེས་མེད་པ་དེ་ཡིན། འོན་ཏེ། ངས་མོ་ལ་ལྟ་སྐྱོང་བྱེད་རྒྱུ་དེ་ནི་སྨོས་མ་དགོས་པ་ཞིག་
རེད། ཡིན་ནའང་མོ་ནི་རང་ཁྱིམ་དང་གཏན་དུ་གྱེས་པ་རེད། གལ་ཏེ་མོས་ང་ལ་དངོས་
གནས་མཐུན་འགྲིག་ཡོང་འདོད་ན། མོ་རང་གི་ཁྱོ་ག་ཐ་ཤལ་བ་དེར་ཁ་ཏ་བྱས་ནས་གནས་
འདི་དང་གཏན་ཏུ་གྱེས་པར་བྱེད་ཐུབ་ན་འགྲིག་ཡོད།”
“ཁྱོད་ཀྱིས་མོར་ཤོག་དྲིལ་ཞིག་ཀྱང་མི་བསྐུར་རམ། སྐུ་ཞབས།” ཁོས་ཕྱིར་གཟབ་ནན་
གྱི་སྐད་གདངས་དང་བཅས། “མིན། ད་ནི་དགོས་པ་མེད། ཧེ་ཟི་ཁི་ལེ་ཧྥུ་ཚང་དང་
ངེད་ཚང་སྟེ་ཁྱིམ་ཚང་འདི་གཉིས་བར་ལ་འགྲོ་འོང་ཇི་ལྟར་ཉུང་ན་དེ་ལྟར་བཟང་། གཏན་ནས་འགྲོ་
འོང་མེད་པར་གྱུར་ན་ལྷག་ཏུ་དགའ།” སྐུ་ཞབས་ཨེ་དི་ཀ་ནི་ཁོའི་སྲིང་མོར་བརྩེ་བ་རྨང་ནས་
ཉམས་འདུག གཞིས་ཀ་དང་བྲལ་ནས་ལམ་ལ་ཆས་དུས་ངའི་སེམས་པ་སྐྱོ་ཤུར་ཤུར་གྱི་སྣང་
བས་བཟུང་ཞིང་། ལམ་ཧྲིལ་བོར་ཀླད་པའི་ནང་དུ་འཁོར་ཡོང་བ་ནི་སྐད་ཆ་དེ་དག་ཇི་ལྟར་
སྟབས་བདེ་མོའི་ངང་ནས་ཕ་རོལ་བོར་བཤད་རྒྱུ་དེ་ཡིན་ལ། ཐ་ན་ཤོག་བུའི་སྟེང་དུ་སེམས་
གསོའི་སྐད་ཆ་གང་རུང་ཞིག་བྲིས་ནས་ཨེ་ས་བྷེ་ལར་སྟེར་རྒྱུའང་མེད་པས། ངས་ཇི་ལྟར་
སྐད་ཆ་དེ་དག་གི་ནང་དོན་ཅུང་ཟད་རྣ་བར་སྙན་པའི་ཚུལ་གྱིས་གོ་བརྡ་སྤྲོད་དགོས་སམ།
མོས་ཞོགས་པ་སྔ་མོ་ནས་ང་ལ་ངང་སྒུག་བྱས་བསྡད་པ་ཁོ་ཐག་རེད། ང་རང་ལྷས་
རའི་ནང་གི་རྡོ་ལམ་སྟེང་སླེབས་དུས། མོས་སྒེའུ་ཁུང་ལས་མགོ་བོ་ཕྱིར་བསྲིངས་ཏེ་བལྟས་
འདུག ངས་མགོ་ལྕོག་ལྡེམ་ཙམ་བྱས་པ་ན་མོས་མགོ་བོ་སྒེའུ་ཁུང་ལས་ཕྱིར་ནང་དུ་བསྐུམ་
སོང་།ཕལ་ཆེར་མི་གཞན་ཞིག་གིས་མཐོང་འགྲོ་བར་སྐྲག་པ་འདྲ།
ངས་སྒོ་ཡང་མ་རྡུང་བར་ཐད་ཀར་དུ་ཁང་པའི་ནང་ཕྱིན་པ་ཡིན། དེ་ནི་སྔོན་ཆད་ཕྱི་
མཛེས་ནང་གཙང་གི་ཁྱིམ་གཞིས་ཤིག་ཡིན་རུང་། ད་ལྟ་སྣང་ཡུལ་ཐམས་ཅད་སྐྱ་ཟད་སྔོ་
ཐུག་གི་རྣམ་པས་ཁེངས་འདུག སྐད་ཆ་དྲང་མོར་བཤད་ན། གལ་ཏེ་ང་རང་ལོ་ན་གཞོན་
པའི་སྦྱིན་བདག་མ་འདི་ཡིན་ཚེ། ངས་ཆེས་མ་མཐའ་ཡང་ཁྱིམ་གྱི་གད་སྙིགས་རྣམས་
ཕྱགས་ཤིང་། ལག་རས་ཤིག་ཁྱེར་ཡོང་ནས་མདུན་ཅོག་འདི་ཚོ་གཙང་མར་འབྱིད་ངེས་
ཡིན། འོན་ཀྱང་ད་ལྟ་མོ་ལ་ནི་ཉེ་འཁོར་གྱི་མི་དེ་ཚོ་ལྟར་གང་ལ་ཡང་སྣང་དོགས་མི་བྱེད་
པའི་གོམས་གཤིས་ཤིག་འགོས་ཚར་བ་འདྲ། མོའི་མཛེས་སྡུག་གི་བཞིན་རས་དེ་ཉམ་ཐག་
སྐྱ་མདོག་ཅན་ཞིག་ཏུ་གྱུར་ཡོད་ཅིང་། མགོ་ཡི་སྐྲ་ལོ་ཡང་ལེགས་པར་བདག་ཉར་བྱས་མེད་
པར་ལན་བུ་ཁ་ཤས་རང་དགར་མར་དཔྱངས་འདུག དེའི་འཕྲོ་མ་རྣམས་ནི་ཟང་ཟིང་ལང་
ལོང་གི་རྣམ་པའི་ཕྱི་ལྟག་ཏུ་སྡོམ་ཁུལ་ཙམ་བྱས་ཡོད། ཕལ་ཆེར་མདང་དགོང་ནས་བཟུང་
རང་གི་གྱོན་གོས་ལ་ལག་པས་རེག་ཙམ་གྱིས་བྱི་དོར་ཞིག་ཀྱང་མ་བྱས་པ་འདྲ།
ཧིན་དི་ལེ་ཁྱིམ་ནང་མི་འདུག སྐུ་ཞབས་ཧེ་ཟི་ཁི་ལེ་ཧྥུ་ནི་སྒྲོག་ཙེ་ཞིག་གི་གམ་
དུ་བསྡད་དེ་ཁོའི་ཟིན་བྲིས་དེབ་ཀྱི་ཤོག་ལེབ་འགའ་ལ་རེག་གིན་གདའ། ཡིན་ནའང་ང་
སླེབས་པ་མཐོང་མ་ཐག་ཡར་ལངས་ཤིང་། ཚུར་ཉེ་ལམ་བདེ་བོ་ཡོད་མེད་ཀྱི་ཁམས་འདྲི་
ཞིག་བྱས་སོང་། རྣམ་འགྱུར་ཤིན་ཏུ་ལེགས་པར་མ་ཟད། ད་དུང་ང་ལ་བཞུགས་གདན་
འཇགས་རོགས་ཟེར། ཁྱིམ་ཚང་དེའི་ནང་དུ་ད་ལྟ་མི་ཅུང་ཟད་བལྟས་མདོག་ཅན་ཞིག་ཡོད་
པ་ནི་ཁོ་གཅིག་པུ་རེད། དེ་རིང་ཁོའི་ལུས་ཀྱི་ཆ་བྱད་དང་རྣམ་འགྱུར་ཚང་མ་རྫིག་ཅིང་
གྲལ་དག་པོར་སྣང་། ཁོར་ཡུག་གིས་ཁོ་བཟའ་ཚོ་གཉིས་ཀྱི་གནས་སྟངས་གོ་ལྡོག་པར་བྱས་
ཡོད་དེ། མི་ཆ་མེད་ཅིག་གི་མཐོང་ལམ་དུ་ཁོ་ནི་ཡུལ་དེའི་མི་དྲག་རྣལ་མ་ཞིག་ཡིན་པ་
དང་། ཁོའི་ཆུང་མ་ནི་སྒྱིད་ལུག་དང་ལེ་ལོས་མི་ཚེ་འཁྱོལ་ཐབས་བྱེད་པའི་བུད་མེད་ཤེས་
དམན་ཞིག་རེད་འདོད་སྲིད།
མོས་སྒུག་ལོང་མ་བྱུང་བར་བྲེལ་འཚུབ་ངང་ངའི་གམ་དུ་བཅར་ནས་འཚམ་འདྲི་
བྱེད་པར་མ་ཟད། ད་དུང་ལག་པ་ཚུར་བསྲིངས་ཏེ་འཕྲིན་ཡིག་སྟེར་རོགས་ཟེར་བའི་རྣམ་
འགྱུར་བསྟན་བྱུང་། ངས་མགོ་བོ་གཡུགས་ཙམ་བྱས་ན་ཡང་མོས་ངའི་གསང་བརྡ་བཏང་
བར་ཁ་ཡ་མི་བྱེད་ཅིང་། ང་ཕར་འཆའ་སྟེགས་ཡོད་ས་དེར་ཞྭ་མོ་འཇོག་ཏུ་འགྲོ་བའི་དུས་
ཡུན་ཐུང་ངུའི་རིང་ལ་ཡང་བྲེལ་འཚུབ་ངང་སྐད་དམའ་མོས་འཕྲིན་ཡིག་སྤྲོད་རོགས་ཟེར་
ནས་ཡང་ཡང་སྐུལ་བྱུང་། ཧེ་ཟི་ཁི་ལེ་ཧྥུ་ཡིས་མོའི་བྱ་སྤྱོད་དེ་ལས་དོན་དག་ཅི་ཡིན་ཧ་གོ་
སྟེ་བཤད་རྒྱུར།
“གལ་ཏེ་ཁྱོད་ཀྱིས་ཨེ་ས་བྷེ་ལར་ཅ་ལག་གང་རུང་ཞིག་ཁྱེར་ཡོང་ན། ཁྱོད་ཀྱིས་ཁྱེར་
ཡོང་ཡོད་པ་ཐག་ཆོད་རེད། ནེ་ལི། མོར་སྤྲོད་རོགས། ཁྱོད་ཀྱིས་གསང་རྒྱ་བྱེད་མི་དགོས།
ངེད་གཉིས་ཀྱི་བར་ན་གསང་བ་ཅི་ཡང་མེད།”“འོ། ངས་ཅི་ཡང་ཁྱེར་ཡོང་མེད།” 
ངས་ལན་དེ་ལྟར་བཏབ་ཅིང་། སེམས་སུ་ཐོག་
མ་ཉིད་ནས་སྐད་ཆ་དྲང་མོ་བཤད་ན་ཕན་པ་ཡོད་སྙམ་བྱུང་། “ངེད་ཀྱི་སྦྱིན་བདག་གིས་
ཁོའི་སྲིང་མོར་བཤད་རྒྱུར། མིག་སྔར་ཁོས་མོར་འཕྲིན་ཡིག་བསྐུར་རྒྱུ་དང་བལྟ་རུ་ཡོང་
རྒྱུ་སོགས་ལ་རེ་བ་མ་བཅངས། ལྕམ་མོ་ལགས། ཁོས་ཁྱོད་ལ་འཚམ་འདྲི་ཞུས་སོང་། ཁྱོད་
སྐྱིད་པར་སྨོན་ཟེར། ཁྱོད་ཀྱིས་ཁོའི་སེམས་པ་སྡུག་ལ་སྦྱར་སོང་། འོན་ཀྱང་གུ་ཡངས་
གནང་ཡོད། ཡིན་ནའང་ཁོའི་བསམ་ཚུལ་ལྟར་ན་རྗེས་ཕྱོགས་ཁྱིམ་ཚང་འདི་གཉིས་བར་
འགྲོ་འོང་མེད་ན་བཟང་སྟེ། རྒྱུ་མཚན་ནི་འགྲོ་འོང་ཡོད་ན་དོན་དག་ཅི་འབྱུང་ཤེས་ཐབས་
བྲལ་ཟེར།”
ཧེ་ཟི་ཁི་ལེ་ཧྥུ་ལྕམ་མོ་ཡིས་ཁ་ཤ་དལ་གྱིས་འགུལ་ཙམ་བྱས་རྗེས་ཕྱིར་སྒེའུ་ཁུང་
འགྲམ་གྱི་རང་གི་འདུག་སྟེགས་སྟེང་བསྡད་སོང་། མོའི་ཁྱོ་ག་རྩིག་ཐབ་ཀྱི་མདུན་དུ་ཡོང་
ཞིང་ངའི་ཉེ་སར་བཏུད་དེ། ཁཱ་སེ་རེན་གྱི་གནས་ཚུལ་འདྲི་མགོ་བརྩམས། ངས་ནི་བཤད་
ཆོག་པར་འདོད་པའི་མོའི་ན་ཚའི་གནས་ཚུལ་རྣམས་ཁོར་བཤད་པ་ཡིན། ཁོས་ནི་ཡང་
འདྲི་བསྐྱར་འདྲི་བྱས་ཏེ་ངའི་ཁ་ནས་མོར་སྙུང་གཞི་བྱུང་བའི་རྒྱུ་རྐྱེན་ཆ་ཚང་ཤེས་ཐབས་
བྱེད། ངས་དེའི་རྒྱུ་རྐྱེན་ནི་མོ་རང་ཉིད་ལན་པ་དང་། རང་སྡུག་རང་གིས་ཉོས་པ་ཡིན་ཚུལ་
ལབ་ཅིང་། མཇུག་ཏུ་ངས་ཁོ་ལ་ཁྱོད་ཀྱིས་སྐུ་ཞབས་ལིན་ཏོན་གྱི་སྤྱོད་ལམ་མིག་དཔེར་
བཟུང་སྟེ་རྗེས་ཕྱོགས་དོན་དག་བཟང་ངན་ཅི་ཞིག་བྱུང་རུང་། གཞན་གྱི་ཁྱིམ་ཚང་ལ་སུན་
པོ་མ་བཟོ་ཞེས་བཤད་པ་ཡིན།
“ལིན་ཏོན་སྐུ་ལྕམ་ད་ལྟ་ལུས་ཁམས་ཇེ་དྭངས་སུ་སོང་ཡོད།” ངས་བཤད་དོན། “ད་
ནི་མོའི་གཟུགས་བྱད་སོགས་སྔོན་ཆད་དང་གཏན་ནས་འདྲ་བོ་མི་འདུག ཡིན་ནའང་མོས་
རང་གི་སྲོག་འདོར་མ་དགོས་པ་རེད། གལ་ཏེ་ཁྱོད་ཀྱིས་དོན་ངོ་མས་མོར་སེམས་ཁྲལ་བྱེད་
ན། ཡང་བསྐྱར་མོའི་འཚོ་བའི་ནང་འཛུལ་རྒྱུར་གཡོལ་ཅི་ཐུབ་བྱེད་དགོས་པ་རེད། རེད།
ཁྱོད་གཏན་ནས་གཏན་དུ་ས་ཆ་འདི་དང་ཁ་གྱེས་ཏེ་ཡུལ་གཞན་དུ་གནས་སྤར་ན་འགྲིག་
པ་རེད། ཁྱོད་ལ་ད་དུང་བློས་མི་ཐོངས་པའི་ཞེན་ཆགས་གཞན་མེད་པའི་ཆེད་དུ། ངས་ཁྱོད་
ལ་སྐད་ཆ་གསལ་བོ་བཤད། ད་ལྟའི་ཁཱ་སེ་རེན་ནི་ཁྱོད་ཀྱི་སྔོན་ཆད་ཀྱི་གྲོགས་པོ་རྙིང་པ་ཁཱ་
སེ་རེན་ཨེན་ཧྲབ་དེ་དང་རྦད་དེ་མི་འདྲ་བའི་མི་གཞན་ཞིག་ཏུ་གྱུར་ཡོད། དཔེར་ན་ལྕམ་མོ་
ལོ་གཞོན་འདི་དང་ངེད་གཉིས་མི་ཁ་ཁ་ཡིན་པ་དེ་ལྟར་རེད། མོའི་ལུས་སྐྱེ་གཟུགས་ཚང་
མར་འགྱུར་བ་ཆེན་པོ་བྱུང་འདུག མོའི་རང་གཤིས་ཀྱང་རྦད་དེ་འགྱུར་འདུག ད་དུང་མུ་
མཐུད་དུ་མོ་དང་མཉམ་འགྲོ་མཉམ་འདུག་མི་བྱེད་ག་མེད་ཡིན་པའི་མི་གཅིག་ཁོ་ན་ལས་
མེད་དེ། དེ་ནི་མོའི་ཁྱོ་ག་ཨེ་ཏི་ཀ་ཡིན། ཁོས་ཀྱང་འདས་དོན་ལ་ཕྱིར་དྲན་བྱེད་ཞོར་འགན་
འཁྲིའི་སེམས་དང་གདུང་སེམས་ལ་བརྟེན་ནས་མོར་གཅེས་སྐྱོང་བྱས་ཏེ་འཚོ་བ་འཁྱོལ་
ཐབས་བྱེད་རྒྱུ་ལས་མེད།”
“དོན་དེ་བདེན་པ་ཡིན་སྲིད།” ཧེ་ཟི་ཁི་ལེ་ཧྥུ་ཡིས་བསྲན་ཚུགས་ཏེ་བཤད་རྒྱུར།“ཁྱོད་
ཚང་གི་སྦྱིན་བདག་ལ་གདུང་སེམས་དང་འགན་འཁྲིའི་སེམས་མ་གཏོགས་ཅི་ཞིག་ཡོད་
སྲིད་དམ། ཁོ་ལ་དེ་ལས་གཞན་པའི་རིན་ཐང་ཅན་ཞིག་ཡོད་མི་སྲིད། ཡིན་ནའང་ཁྱོད་ཀྱིས་
བསམ་བློ་ཐོངས། ངས་ཁཱ་སེ་རེན་གྱི་སྐྱིད་སྡུག་མི་གཞན་གྱི་གདུང་སེམས་དང་འགན་འཁྲིའི་
སེམས་ཙམ་ལ་བཅོལ་སྲིད་དམ། ཁྱོད་ཀྱིས་ངས་ཁཱ་སེ་རེན་ལ་བཅངས་པའི་བརྩེ་བ་དང་ཁོའི་
བརྩེ་བ་གཉིས་མཉམ་གཤིབ་ཀྱིས་གླེང་བཟོད་དམ། ཁྱོད་ཁྱིམ་གཞིས་འདི་ནས་ཕྱིར་མ་ལོག་
སྔོན་ལ།ངེས་པར་དུ་དོན་དག་གཅིག་ཁས་ལེན་དགོས།ངེས་པར་དུ་ང་ཁོ་མོར་ཐེངས་གཅིག་
འཕྲད་རྒྱུར་རོགས་རམ་བྱེད་དགོས། ཁྱོད་ཀྱིས་ཁས་བླངས་ཀྱང་རུང་ལ་མ་བླངས་ན་ཡང་ཆོག
གང་ལྟར་ང་མོར་འཕྲད་དགོས། ཁྱོད་ཀྱིས་བལྟས་ན་ཇི་འདྲ་རེད།”
“སྐུ་ཞབས་ཧེ་ཟི་ཁི་ལེ་ཧྥུ།” ངས་ལན་བཏབ་དོན། “ཁྱོད་ཀྱིས་དེ་ལྟར་དྲན་མི་རུང་།
ངས་ཁྱོད་ལ་རོགས་བྱས་ཏེ་དམིགས་ཡུལ་འགྲུབ་རྒྱུར་རེ་བ་གཏན་ནས་མ་བཅངས། 
ཁྱོད་དང་སྦྱིན་བདག་གཉིས་ཡང་བསྐྱར་ངོ་འཕྲད་ཚེ། མོ་གང་མགྱོགས་ཀྱིས་ལྔ་ལམ་དུ་རྫོངས་སྲིད།”
“ཁྱོད་ཀྱི་རོགས་རམ་ཡོད་ཚེ་དོན་དག་དེར་གཡོལ་ཐུབ་པ་རེད།”
ཁོས་མུ་མཐུད་དུ་བཤད་རྒྱུར། “སྟབས་མ་ལེགས་པར་ཉེན་ཁ་ཅི་རིགས་ཤིག་བྱུང་ཚེ།
གལ་ཏེ་ཁོས་མོའི་མི་ཚེ་སྡུག་བསྔལ་གྱིས་བཟུང་བར་བྱས་པ་ཡིན་ན། ཧིན། ངས་བསམས་
ན་གདུག་རྩུབ་ཀྱི་བྱ་ཐབས་སྤྱད་ཀྱང་མི་ཆོག་པ་མི་འདུག ངའི་རེ་བ་ནི་ཁྱོད་ཀྱིས་ང་ལ་
དྲང་གཏམ་བཤད་རྒྱུ་དེ་ཡིན། གལ་སྲིད་ཁོ་མེད་པར་བཏང་ཚེ། ཁཱ་སེ་རེན་སེམས་སྡུག་
གིས་མནར་སྲིད་དམ། ངས་གནས་ཚུལ་འདི་འདྲ་ཞིག་འབྱུང་བར་དོགས་ནས་སྔོན་ཆད་
ཐབས་ལམ་ཁ་ཤས་མ་སྤྱད་པ་ཡིན། ཁྱོད་ཀྱིས་འདིའི་སྟེང་ནས་ངེད་གཉིས་ཀྱི་བརྩེ་དུང་ལ་
ཁྱད་པར་ག་འདྲ་ཞིག་ཡོད་པ་ཚོར་ཐུབ། གལ་སྲིད་ངེད་གཉིས་ཕན་ཚུན་གོ་བརྗེ་བྱེད་པའི་
དབང་དུ་བཏང་ན། ང་ཁོ་ལ་ཞེ་སྡང་ཇི་འདྲའི་ཆེན་པོ་སྐྱེས་ཀྱང་ཁོའི་སྤུ་ཉག་ཙམ་ལ་ཡང་
གནོད་པ་མི་བྱེད། ཁྱོད་རང་སྐད་ཆ་འདིར་མི་རློམ་ན་ཡང་ཆོག་སྟེ། གང་ལྟར་གལ་ཏེ་ཁཱ་སེ་
རེན་ཁོ་དང་ཁ་འབྲལ་མ་འདོད་ཚེ་ངས་ཁོ་བདའ་མི་སྲིད་ཐག་ཆོད་ཡིན། ནམ་ཞིག་གི་ཚེ་
མོས་ཁོ་ལ་ཁ་ཡ་མི་བྱེད་དུས། ངས་ཁོའི་བྲང་ཁོག་ཚལ་བར་གཤགས་ཏེ་སྙིང་ཁྲག་ཐམས་
ཅད་ལོངས་སུ་སྤྱོད་རྒྱུ་ཡིན། ཁྱོད་ཀྱིས་ང་ལ་ཡིད་ཆེས་མི་བྱེད་པ་ནི་ང་ལ་ཆ་རྒྱུས་མེད་པས་
རེད། དུས་དེར་མ་ཐོན་ན་འཆི་བདག་ཇི་ལྟར་ཉེ་སར་བཅར་རུང་། ངས་ཁོའི་སྤུ་ཉག་ཙམ་
ལའང་གནོད་པ་བྱེད་མི་སྲིད།” ཅེས་བཤད།
ངས་ཁོའི་ཚིག་རྔ་འཕྲོག་སྟེ། “ཡིན་ཡང་། ཁྱོད་ཀྱི་བྱ་སྤྱོད་འདི་ནི་མནོ་བསམ་ཅི་
ཡང་མ་བཏང་བར་མོའི་རེ་བའི་མེ་ཏོག་གི་འདབ་མ་ས་ལ་གཏོར་བྱེད་རེད། ད་ལྟ་མོས་ཁྱོད་
རང་ཧ་ལམ་བརྗེད་ཚར་ཡོད་དུས། ཁྱོད་ཀྱིས་ཨུ་ཚུགས་ཀྱིས་མོའི་མཛེས་སྡུག་གི་དྲན་པ་
གཏོར་ནས་སླར་ཡང་མོ་རང་སྡུག་བསྔལ་གྱི་ཚེར་མའི་ལམ་དུ་ཁྲིད་པ་ཙམ་རེད” ཅེས་
བཤད་པ་ཡིན།ཁོ་དངངས་སྟབས་དང་བཅས་ཏེ “ཁྱོད་ཀྱིས་མོས་ང་རང་བརྗེད་འདུག་ཟེར་རམ། ཨ།
ནེ་ལི། མོས་ང་ད་དུང་བརྗེད་ཐུབ་མེད་པ་ཁྱོད་ཀྱིས་ཤེས་ངེས་རེད། མོས་ལིན་ཏོན་ཡིད་ལ་
དྲན་ཐེངས་རེར་ང་རང་ལན་བརྒྱར་དྲན་ངེས། ང་ལ་ཆེས་དཀའ་སྡུག་གི་ལོ་ཟླའི་ནང་དྲན་
ཚུལ་འདི་འདྲ་ཞིག་སྐྱེས་མྱོང་། ན་ནིང་དབྱར་ཁར་ང་རང་ཡུལ་འདིའི་ཉེ་འགྲམ་དུ་སླེབས་
སྐབས་དྲན་ཚུལ་འདི་སྔར་ལས་ཀྱང་ཤུགས་དྲག་པོ་འདུག མོས་ང་ལ་དངོས་སུ་བཤད་
དགོས།དེ་མ་ཡིན་ཚེ་ངས་ཧ་ཅང་འཇིགས་རུང་གི་བྱ་ཐབས་དེར་གྲ་སྒྲིག་བྱེད་མི་སྲིད། དུས་
དེར་སླེབས་ཚེ། ལིན་ཏོན་ལ་རིན་ཐང་ཅི་ཡང་མེད་ཅིང་། ཧིན་དི་ལེ་ཡང་གླེང་རིན་མེད།
ངའི་འདས་སོང་གི་རྨི་ལམ་ལྟ་བུའི་དག་སྣང་ཐམས་ཅད་ཀྱང་གླེང་མི་དགོས། ཐ་སྙད་གཉིས་
ཙམ་གྱིས་ངའི་འབྱུང་འགྱུར་མཚོན་ཐུབ་སྟེ་དེ་ནི་འཆི་བ་དང་དམྱལ་ཁམས་ཡིན། ངའི་མི་
ཚེ་མོ་དང་ཁ་བྲལ་བའི་དུས་དེ་ནས་བཟུང་དམྱལ་ཁམས་རྐྱང་བ་ཡིན།” ཞེས་བཤད།
“གལ་སྲིད་ངའི་སེམས་སུ་མོར་མཚོན་ན་ཨེ་དི་ཀ་ལིན་ཏོན་གྱི་བརྩེ་དུང་ནི་ངའི་
བརྩེ་དུང་ལས་ཀྱང་གལ་ཆེ་བའི་བསམ་ཚུལ་ཞིག་སྐྱེས་པ་ཡིན་ན། ང་ནི་གླེན་པ་ཞིག་
ལས་ཅི་ཡང་མ་འདས། ཁོའི་ཧ་ཅང་ཉམ་ཆུང་གི་ལུས་པོ་དེ་ཙམ་གྱིས་ལོ་བརྒྱད་ཅུའི་རིང་
ལ་བརྩེ་དུང་བཅངས་ཀྱང་ངས་ཉིན་གཅིག་ལ་བཅངས་པའི་བརྩེ་དུང་དང་ཡང་ཡེ་ནས་
བསྡུར་ཐབས་མེད། ཡང་གཅིག་བཤད་ན། ཁཱ་སེ་རེན་ཡང་ང་དང་འདྲ་བར་ཧ་ཅང་རྟོགས་
དཀའ་བའི་མི་ཞིག་ཡིན། ཕཱ། མོའི་སེམས་སུ་ཁོ་ལ་རང་གི་གཅེས་ཟོག་ཁྱི་རྟ་ལྟ་བུའི་རིན་
ཐང་ལས་ཡོད་མི་སྲིད། ཁོ་ལ་འཇོན་ནུས་ཅི་ཡང་མེད་པས་ག་དུས་ཡིན་རུང་ང་དང་བསྡུར་
ཐབས་ཡོད་མི་སྲིད།"
“ཁཱ་སེ་རེན་དང་ཨེ་དི་ཀ་ཡི་བར་ལ་འཇིག་རྟེན་སྟེང་གི་བཟའ་ཟླ་གཞན་ཕལ་ཆེར་
ལྟར་གཞན་གྱི་ཡིད་སྨོན་འཆོར་སྲིད་པའི་བརྩེ་དུང་ཡོད།”
ཨེ་ས་བྷེ་ལ་ལིན་ཏོན་གྱིས་གློ་བུར་དུ་གཉིད་ལས་སད་པ་ཇི་བཞིན་མུ་མཐུད་དུ 
“སུ་ལ་ཡང་འདི་ལྟར་སྐད་ཆ་སྨྲ་བའི་དབང་ཆ་མེད། ངས་མི་གཞན་གྱིས་རང་གི་མིང་པོར་
བརྙས་དམོད་ཀྱི་སྐད་ཆ་བཤད་པ་གོ་ཡང་སྣང་མེད་དུ་སྡོད་ཐབས་མེད” ཅེས་བཤད།
“ཁྱོད་ཀྱི་མིང་པོས་ཁྱོད་ལ་བརྩེ་མདངས་ཟོལ་མེད་ཅིག་བཅངས་ཡོད་དམ།” ཧེ་ཟི་
ཁི་ལེ་ཧྥུ་ཡིས་འཕྱ་སྨོད་ཀྱི་ཉམས་དང་བཅས་ཏེ། “ཁོས་དེ་མ་ཐག་ཏུ་ཁྱོད་རང་ངོ་མི་ཤེས་
པར་བརྩིས་ཏེ་ཕྱི་རོལ་ཏུ་དཀའ་སྡུག་མྱངས་སུ་བཅུག་པ་མིན་ནམ། ཁོའི་འགྱུར་ལྡོག་ནི་
ནམ་མཁའི་གློག་ཞགས་ལས་ཀྱང་མགྱོགས་པོ་མ་རེད་དམ” ཞེས་བཤད།
“ཁོས་ངས་དཀའ་སྡུག་ཇི་འདྲ་མྱངས་པ་ཤེས་མི་སྲིད། ངས་ཁོ་ལ་དོན་དག་འདི་
བཤད་མྱོང་མེད།”" མོས་དེ་ལྟར་བཤད།
“དེས་ན་ཁྱོད་ཀྱིས་ཁོར་ཅི་ཞིག་བཤད་ཡོད། ཁྱོད་འཕྲིན་ཡིག་འབྲི་རུ་སོང་བ་
མིན་ནམ།”
“ངས་འཕྲིན་ཡིག་བྲིས་པ་བདེན་མོད། འཕྲིན་ཡིག་དེ་ནི་ཁྱོད་ཀྱིས་མཐོང་བ་ཇི་
བཞིན་ང་རང་གཉེན་སྒྲིག་བྱས་ཟིན་པའི་ནང་དོན་རྐྱང་བ་ལས་ཅི་ཡང་མེད།”
“དེའི་རྗེས་ནས་བྲིས་མ་མྱོང་ངམ།”
“བྲིས་མ་མྱོང་།”
“ཨ་ཧོ། སྲས་མོ་ཁྱོད་ནི་སྙིང་རེ་རྗེ། ཁོར་ཡུག་གཞན་ཞིག་ཏུ་སྤོས་པ་ནས་བཟུང་
བཞིན་མདངས་ཉམས་ཤིང་ལུས་ཟུངས་ཀྱང་ཟད་འདུག མོའི་རྣམ་འགྱུར་ལ་བལྟས་ན་
མི་ཞིག་གི་བརྩེ་བ་དང་བྲལ་སོང་བ་ཤེས་ཐུབ། མི་དེ་སུ་ཡིན་པ་ངས་ཚོད་དཔག་ཅིག་བྱེད་
ཆོག་མོད། དམར་རྗེན་དུ་བརྗོད་ན་སྟབས་མི་བདེ་བར་འདུག” ངས་ཀྱང་དེ་ལྟར་བཤད།
“ངས་བསམས་ན་མོས་རང་ཉིད་ལ་བཅངས་པའི་བརྩེ་བ་བོར་སོང་བ་འདྲ།” ཧེ་
ཟི་ཁི་ལེ་ཧྥུ་ཡིས་དེ་ལྟར་བཤད། “མོ་རང་ད་ལྟ་འཕྱན་མ་ཞིག་ཏུ་གྱུར་འདུག མོ་སྔོན་མ་
ནས་འདི་འདྲ་ཞིག་ཡིན་ཚེ་ང་ཡང་མོ་ལ་དགའ་ག་ལ་སྲིད། ད་དུང་ཤིན་ཏུ་ཡིད་ཆེས་བྱེད་
དཀའ་བ་ཞིག་ནི། ངེད་གཉིས་གཉེན་སྒྲིག་བྱས་པའི་ཕྱི་ཉིན། མོས་ངུ་བཤུམ་བྱེད་བཞིན
ཕྱིར་ཁྱིམ་ལ་ལོག་རྒྱུ་ཡིན་ཟེར། མོར་མཚོན་ན་གུས་ལུགས་ནི་མཁོ་མེད་ཀྱི་སྙིགས་རོ་ལྟ་
བུར་གྱུར་འདུག མོས་ཕྱི་རོལ་ཏུ་སྨྱོ་རྟགས་བསྟན་ནས་ང་ལ་ངོ་ཚ་བཟོ་རྒྱུ་རེད། ད་ནི་ངས་
གནད་དོན་དེ་འདྲ་འབྱུང་བར་གཟབ་དགོས་འདུག”
“ ཨ། སྐུ་ཞབས། ངས་བསམས་པར་ཁྱོད་ཀྱིས་ཤེས་དགོས་པ་ནི་ཧེ་ཟི་ཁི་ལེ་ཧྥུ་ལྕམ་མོ་
ནི་ནམ་རྒྱུན་གཞན་གྱིས་ཞབས་ཞུ་དང་སྙོར་སྐྱོང་བྱེད་པའི་ཁོར་ཡུག་ཅིག་ནས་ནར་སོན་
པ་དེ་རེད། དེ་བས་མོ་ནི་ཁྱིམ་ནང་གི་གཅེས་ནོར་ཡིན། ཁྱོད་ཀྱིས་ཀྱང་མོའི་གམ་དུ་གཡོག་
མོ་ཞིག་མངགས་ནས་མོར་ཞབས་ཞུ་སྒྲུབ་ཏུ་འཇུག་དགོས་ཤིང་། ཁྱོད་རང་ཉིད་ཀྱང་མོར་
བྱམས་དགོས། ཁྱོད་ཨེ་དི་ཀར་མ་རངས་པའི་བསམ་ཚུལ་ཇི་འདྲ་ཡོད་ཀྱང་རུང་། མོ་ནི་བརྩེ་
དུང་ཅན་གྱི་མི་ཞིག་ཡིན་པ་ཁས་ལེན་མི་བྱེད་ཐབས་མེད་ཡིན།དེ་ལྟར་མིན་ན་མོས་རང་གི་
དབང་ཐང་དང་འབྱོར་བ། རང་ཕྱོགས་ཀྱི་ཁྱིམ་མི་དང་གཉེན་ཉེ་ཐམས་ཅད་བསྐྱུར་ནས་ཉམ་
ང་བའི་ཁོར་ཡུག་འདི་ལྟ་བུར་ཁྱོད་དང་ལྷན་དུ་ཐབས་ཆག་གི་འཚོ་བ་ཞིག་རོལ་མི་སྲིད།”
ཁོས་ཕྱིར་ལན་དུ། “མོས་ནི་བརྩེ་དུང་གི་འཁྲུལ་སྣང་འོག་ཏུ་ཡོད་ཚད་བློས་བཏང་བ་
རེད། མོས་ང་རང་བརྩེ་དུང་གིས་ཕྱུག་པའི་དཔའ་རྒོད་ཅིག་ཏུ་སྒོམ་ཞིང་། དཔའ་བོའི་ལྷག་
བསམ་རུམ་ནས་མོར་གཅེས་སྐྱོང་བྱེད་པར་རེ་བ་བཅངས་པ་རེད། མོ་ནི་རྗེས་དཔག་གི་
བསམ་བློ་ཡོད་པའི་མཐོ་རིམ་སྲོག་ཆགས་ཤིག་ཏུ་ངོས་འཛིན་བྱེད་ཐབས་བྲལ། མོས་རང་
ལྟ་མཁྲེགས་འཛིན་གྱི་ངང་ནས་ངའི་རང་གཤིས་ལ་རྟོག་བཟོ་བྱས་པར་མ་ཟད། རང་འདོད་
ཀྱི་འཁྲུལ་སྣང་ཁོ་ནར་བརྟེན་ནས་བྱ་བ་སྒྲུབ་ཀྱིན་འདུག ཡིན་ཡང་ད་ནི་མོས་གཞི་ནས་
ང་རང་ག་འདྲ་ཡིན་པར་ངོས་ཟིན་ཡོད་པ་འདྲ།” ཞེས་བཤད།
“ཡར་སྔོན་མོས་སྨྱོ་རྟགས་བསྟན་པ་རྣམས་ངས་སྣང་མེད་དུ་བསྐྱུར་བ་ཡིན། བྱ་
སྤྱོད་དེས་ང་ལ་སུན་སྣང་ཁོ་ན་བཟོ། ངས་གཟབ་ནན་གྱིས་མོ་ལ་ངས་མོའི་འཁྲུལ་སྣང་
དང་མོ་རང་ཉིད་ལ་ལྟ་ཚུལ་ཇི་འདྲ་འཛིན་གྱིན་པ་གསལ་བོར་བཤད་ཡོད། ཡིན་ཡང་འཕྱན་
མ་འདིས་ཐམས་ཅད་བདེན་པར་འཛིན་གྱིན་མི་འདུག ཡུན་རིང་པོ་འགོར་རྗེས་ཡོད་ཚད་
ལ་མནོ་བསམ་བཏང་སྟེ་ང་མོ་ལ་གཏན་ནས་དགའ་མེད་པ་གཞི་ནས་ཚོར་བྱུང་། བར་
སྐབས་ཤིག་ལ་མོར་གནས་ཚུལ་འདི་ཤེས་སུ་འཇུག་པའི་ཐབས་ཤེས་ཤིག་མེད་འདུག་སྙམ་
མྱོང་། ཡིན་ཡང་ད་ལྟ་མོས་ཧ་གོ་བ་དེ་ཡང་ཧ་ཅང་ཡི་མུག་པའི་ཚོད་ཙམ་རེད། ད་ནངས་
ཞོགས་པར་མོས་ཧ་ཅང་རྫིག་རྫིག་གིས་ཁྱོད་ཀྱིས་དངོས་གནས་ང་རང་ཞེན་ཁ་ལོག་ཏུ་བཅུག་
སོང་ཟེར། དེ་ནི་ངོ་མ་ངས་ཡུན་རིང་པོར‘དཀའ་བ’ སྤྱད་པའི་འབྲས་བུ་མ་ཡིན་ནམ། གལ་
སྲིད་ངོ་མ་དེ་འདྲ་ཞིག་ཡིན་ཚེ་ངས་ཀྱང་སྐྱབས་མགོན་ལ་བཀའ་དྲིན་ཞུ་འོས།”
“ཁྱོད་ཀྱིས་བཤད་ཟིན་པ་མཐའ་དག་བདེན་པར་འཛིན་རུང་ངམ། ཨེ་ས་བྷེ་ལ། ཁྱོད་
རང་ངའི་སྟེང་ལ་ཁོང་ཁྲོ་སྐྱེས་ཀྱིན་པ་གསལ་ཐག་ཆོད་ཡོད་དམ། གལ་སྲིད་ངས་ཁྱོད་ཀྱི་མགོ་
འཕངས་མར་མནན་པ་ཡིན་ན་ཁྱོད་སླར་ཡང་ང་བཙལ་དུ་ཡོང་མི་སྲིད་དམ། འགྱོད་གདུང་
དང་ངུ་འབོད་སྦྲགས་མས་ང་ལ་ཞུ་བ་བྱེད་མི་སྲིད་དམ། མོས་ནམ་ཡང་གཡོ་ཅན་ཞི་དུལ་
གྱི་ངང་ཚུལ་འཛིན་པ་ལས་རང་གི་རྒྱབ་ཀྱི་གཟིག་ལྤགས་བཤུ་མི་སྲིད། འདི་དག་མི་གཞན་
གྱིས་ཤེས་པར་གྱུར་ན་ཡང་ངས་སྣང་དོགས་ཅི་ཡང་མི་བྱེད། ཐམས་ཅད་མོ་རང་གིས་འཁྲབ་
པའི་བསླུ་བྲིད་ཀྱི་སྐྱོ་གར་ཙམ་དུ་ཟད། ངས་མོ་ལ་རྫུན་གཏམ་ཕྲན་ཙམ་ཡང་བརྗོད་མྱོང་
མེད་པས། མོས་ང་ནི་མགོ་བསྐོར་གཏོང་མཁན་ཞིག་རེད་ཅེས་ངན་ཁག་དཀྲི་ག་ལ་ཐུབ།”
“དགོང་མོ་དེར་འཇོལ་མོ་གཞིས་ཀ་ནས་ཕྱིར་བུད་མ་ཐག ངས་དེ་འཕྲལ་བསྒྲུབས་
པ་ནི་མོའི་ཁྱི་གུའི་སྐེ་ཐ་གུས་བསྒགས་ཏེ་ལྕེབས་སུ་བཅུག་པ་ཡིན་ལ། མོས་དེ་མཐོང་ནས་
ཁྱི་གུའི་ཚབ་ཏུ་ཞུ་བ་བྱེད་དུས་ཀྱང་། ངས་མོ་ལ་ཁྱོད་ཚང་གི་མི་གཅིག་མ་གཏོགས་གཞན་
ཐམས་ཅད་ཐ་གུས་བསྒགས་ཏེ་སྲོག་ལེན་རྒྱུ་ཡིན་ཞེས་བཤད་མྱོང་། མོས་ད་ལྟ་ཡང་ངས་
བཤད་པའི་ཤུལ་དུ་བསྐྱུར་རྒྱུའི་མི་གཅིག་པུ་དེ་མོ་རང་ཉིད་ཡིན་པར་རློམ་གྱིན་ཡོད་པ་རེད། 
མདོར་ན་ཇི་འདྲའི་གདུག་རྩུབ་ཀྱི་བྱེད་ཐབས་སྤྱད་ཀྱང་མོ་ལ་སུན་སྣང་བཟོ་མི་
ཐུབ། མོར་མཚོན་ན་གདུག་རྩུབ་ནི་ལྷན་སྐྱེས་ཀྱི་བྱ་སྤྱོད་ཅིག་ཏུ་ཆགས་ཡོད་པ་འདྲ། ཁྱོད་
ཀྱིས་ཤོད་དང་འདི་ནི་ཇི་འདྲའི་ངུ་བྲོ་ལ་ཞེ་མེར་བའི་དོན་ཞིག་རེད་ཨང་། འདི་འདྲའི་
སྐྱུག་བྲོ་ཞིང་སྙིང་རྗེའི་ཡུལ་དུ་གྱུར་པའི་འཕྱན་མ་དུད་འགྲོ་འདྲ་བ་ཞིག་གིས་ཀྱང་། ང་
མོ་ལ་དགའ་བཞིན་ཡོད་པར་འཁྲུལ་སྣང་སྐྱེས་ཀྱིན་གདའ། ཁྱོད་ཚང་གི་སྦྱིན་བདག་ལ་
བཤད་རོགས། ནེ་ལི། ངས་མི་ཚེ་གང་བོར་མོ་ལྟ་བུའི་ཐ་ཤལ་སྐྱག་གཟན་ཞིག་མཐོང་མ་
མྱོང་། མོས་ཐ་ན་ལིན་ཏོན་ཞེས་པའི་རུས་མིང་དེའང་བརྫད་སོང་། མཚམས་ལན་རེར་ཁོ་
བོ་ཡང་ཡིད་གཏིང་ནས་ཆད་འགྲོ་བས་རང་དགར་བསྐྱུར་བ་ཡིན། ལན་རེར་རང་དགར་
བསྐྱུར་བ་ལས་བྱ་ཐབས་གཞན་ཡང་མི་འདུག ངས་མོས་སྡུག་ཇི་འདྲ་མྱོང་ཐུབ་པར་ཚོད་
བགམ་བྱས་པ་ཡིན། འོན་ཀྱང་བློ་ཡུལ་ལས་འདས་པ་ཞིག་ལ། མནར་གཅོད་མྱོང་ཐེངས་རེ་
རེར་མོས་ཁྱི་མོ་ཞིག་དང་འདྲ་བར་རྔ་མ་གཡུགས་ཤིང་བཅོས་འཛུམ་བསྟན་ནས་ཕྱིར་ངའི་
མདུན་ལ་གོག་ནུར་གྱིས་སླེབས་ཡོང་། ཡིན་ནའང་ཁྱོད་ཀྱིས་རང་གི་སྦྱིན་བདག་སྟེ་མོའི
མིང་པོ་དང་ས་གནས་དཔོན་རིགས་སུ་གཏོགས་པའི་མི་དེར་གསལ་བོ་ཤོད། ཁོས་སེམས་
ཁྲལ་བྱེད་མི་དགོས། ངས་འབྲེལ་ཡོད་ཀྱི་བཅའ་ཁྲིམས་དང་འགལ་བའི་བྱ་སྤྱོད་སྤེལ་མི་
སྲིད། ད་ལྟའི་བར་དུ་མོར་ཁྱིམ་འདི་དང་ཁ་འབྲལ་འདོད་ཀྱི་རྒྱུ་མཚན་ཏོག་ཙམ་ཡང་སྤྲད་
མེད། མོས་ཀྱང་མི་གཞན་སུ་ཞིག་གིས་ངེད་གཉིས་ཁ་ཁར་བཟོས་ན་བཀའ་དྲིན་ཞུ་ཡང་མི་
སྲིད། དེ་ལྟར་ཡིན་ན་ཡང་། གལ་ཏེ་མོ་ངོ་མ་ཁྱིམ་འདི་ནས་འགྲོ་འདོད་ན་སོང་ཆོག ངས་
ནི་མོ་མཐོང་བ་ཙམ་གྱིས་སུན་སྣང་སྐྱེས་ཡོང་། དེ་ནི་མོ་ལ་མནར་གཅོད་བཏང་བ་ལས་
ཐོབ་པའི་སྤྲོ་སྣང་ལས་ཀྱང་ཤུགས་དྲག་པ་ཞིག་རེད།”
“སྐུ་ཞབས་ཧེ་ཟི་ཁི་ལེ་ཧྥུ།” ངས་བཤད་རྒྱུར། “དེ་ནི་སྨྱོ་གཏམ་ཁོ་ན་རེད། ཁྱོད་ཀྱི་
ལྕམ་མོས་ཀྱང་ཁྱོད་རང་སྨྱོས་འདུག་སྙམ་ངེས་རེད། རྒྱུ་མཚན་དེའི་དབང་གིས་མོས་ཁྱོད་ལ་
ད་ལྟའི་བར་དུ་བཟོད་བསྲན་བྱས་པ་ཡིན་ངེས།
གལ་ཏེ་ཁྱོད་ཀྱིས་ད་ལྟ་མོ་ཁྱིམ་འདི་ནས་འགྲོ་ཆོག་ཟེར་ན་དེ་ནི་མོའི་འདོད་ཐོག་ལ་
རྟ་བརྒྱུགས་པ་རེད། སྲས་མོ། ཁྱོད་ནི་སེམས་པ་གདོན་གྱིས་བཟུང་སྟེ་འདི་རུ་མུ་མཐུད་དུ་
ཁོ་དང་མཉམ་འདུག་བྱེད་འདོད་པ་ཡིན་ངེས།”
“སེམས་ཆུང་བྱོས། ཨེ་ལུན།” ཨེ་ས་བྷེ་ལ་ཡིས་ལན་དེ་ལྟར་བཏབ་བྱུང་། མིག་
མདངས་ལས་ཞེ་སྡང་གི་མེ་ལྕེ་དྲག་ཏུ་འབར། ཁོའི་བཟའ་ཟླ་དེས་བསམ་བཞིན་དུ་མོར་
ཞེ་འཁོན་སློང་བའི་དམིགས་ཡུལ་ལེགས་འགྲུབ་བྱུང་བ་འདྲ། “ཁོའི་སྐད་ཆ་ཚིག་གཅིག་
ལ་ཡང་ཡིད་ཆེས་བྱེད་མི་རུང་། ཁོ་ནི་རྫུན་གྱི་རྐྱལ་བ་ཞིག་རེད། ཁོ་ནི་མི་ཞིག་མ་རེད། ཁོ་
ནི་གདོན་འདྲེ་ཞིག་རེད། ཁོས་སྔོན་ཆད་ནས་ང་ལ་བཤད་མྱོང་། ཁོས་ང་ཁྱིམ་འདི་ནས་
འགྲོ་ཆོག་ཟེར། ངས་ཀྱང་འགྲོ་བར་གྲ་སྒྲིག་བྱས་པ་ཡིན། འོན་ཀྱང་ད་ནི་ངས་ཡང་བསྐྱར་
ཚོད་ལྟ་ཐེངས་གཅིག་བྱེད་མི་ཕོད། ཁྱོད་ཀྱིས་ང་ལ་དོན་དག་གཅིག་ཁས་ལེན་བྱོས། ཨེ་
ལུན། ཁོའི་སྐྱུག་བྲོ་བའི་སྐད་ཆ་དེ་དག་ངའི་མིང་པོ་དང་ཁཱ་སེ་རེན་སོགས་ལ་ཚིག་ཟུར་
ཙམ་ཡང་མ་བཤད། ཁོའི་བྱེད་སྟངས་ལས་སྟངས་འདི་ཐམས་ཅད་ཀྱི་དམིགས་ཡུལ་ནི་ཨེ
ཏི་ཀར་ཁྲོང་ཁྲོ་སློང་ཆེད་རེད། ཁོས་བཤད་མྱོང་། ང་ཆུང་མར་ལེན་དོན་ནི་ངའི་མིང་པོར་
བརྙས་བཅོས་བྱེད་ཆེད་ཡིན་ཟེར། ངས་ཁོའི་དམིགས་ཡུལ་འགྲུབ་ཏུ་འཇུག་མི་སྲིད། ང་
འཆི་དགོས་རུང་འགྱོད་པ་མེད། ངའི་རེ་བ་ཉག་ཅིག་ནི། ཁོས་དར་ཅིག་རིང་ལྐོག་གཡོ་
ངན་ཇུས་དེ་བརྗེད་ནས་ང་དམར་གསོད་གཏོང་བར་སྨོན། ད་ལྟའི་ང་ལ་མཚོན་ན། བློ་ངོར་
དྲན་ཆོག་པའི་བདེ་སྐྱིད་ཉག་ཅིག་ནི། ང་ཤི་བའམ་ཡང་ན་ཁོ་ཤི་རྒྱུ་དེ་ཡིན།”
“ཧེ…………-སྐད་ཆ་དེ་ཡོད་ན་ཆོག་འདུག” ཧེ་ཟི་ཁི་ལེ་ཧྥུ་ཡིས་བཤད་རྒྱུར། “གལ་ཏེ་
ཁྲིམས་ཁང་གིས་ཁྱོད་བོས་པ་ཡིན་ན་ད་ལྟ་རང་གིས་བཤད་པའི་སྐད་ཆ་དེ་ཚོ་མ་བརྗེད།
ཁྱོད་ཀྱིས་ཀྱང་མོས་ཅི་ཞིག་བཤད་པ་ཡིད་ལ་འཛིན་དགོས། ནེ་ལི། ཁྱོད་ཀྱིས་མོའི
གདོང་ལ་གསལ་བོ་ཞིག་ལྟོས་དང་། ཉེ་ལམ་ང་ལ་དེའི་ཡི་ག་མེད་ན་ཡང་ཡུན་རིང་པོ་
འགོར་མི་སྲིད། ཨེ་ས་བྷེ་ལ། ད་ལྟ། ང་ནི་ཁྱོད་ཀྱི་ཁྲིམས་མཐུན་གྱི་ལྟ་སྲུང་པ་ཡིན་པས།
ངས་ད་དུང་ཁྱོད་ལ་ལྟ་སྐྱོང་དང་དོ་དམ་བྱ་དགོས། དོན་ལ་དེ་ནི་ངའི་ཡི་གར་ཇི་འདྲའི་མི་
འཕྲོད་པ་ཞིག་ཡིན་རུང་། ངས་དེ་ལྟར་བསྒྲུབ་དགོས་པ་རེད། ཁྱོད་ཐོག་ཁང་ལ་སོང་། ངས་
ད་དུང་ནེ་ལི་དེན་ལ་འགབ་འདི་ནས་ཁ་བརྡ་རེ་བྱེད་དགོས། ཕར་ཕྱོགས་དེར་འགྲོ་དགོས་
པ་མ་རེད། ཐོག་ཁར་སོང་། གོ་སོང་ངམ། ཝ་ཡེ། ཐོག་ཁང་ལ་འགྲོ་ས་འདི་རེད། བྱིས་པ་
བསམ་མེད།”
ཁོས་མོ་བཟུང་ནས་སྒོ་ཕྱིར་དེད་པ་དང་། ཁ་ཕྱིར་འཁོར་ནས་ལྡབ་ལྡིབ་ཀྱིས་བཤད་དོན།
“ངས་སྙིང་རྗེ་སྒོམ་མི་ཤེས། སྙིང་རྗེ་སྒོམ་མི་ཤེས། འབུ་ཡིས་ཇི་ལྟར་འཕག་འཚག་
བརྒྱབ་ན། ངས་དེ་ཚོ་ཤེད་ཀྱིས་གཅིར་ཏེ་ནང་ཁྲོལ་ཚང་མ་ཕྱིར་འབུད་དུ་འཇུག་པ་ཡིན།
དེ་ནི་སོ་གསར་དུ་སྐྱེས་པའི་ངང་ཚུལ་དང་འདྲ་ས་ཡོད་དེ། ན་ཟུག་ཇི་ལྟར་ཆེ་ན་དེ་ལྟར་
རེག་ཅིང་གཙུབ་བརྡར་བྱེད་འདོད་པའི་དཔེ་བཞིན་རེད།”
ངས “ཁྱོད་ཀྱིས་སྙིང་རྗེ་ཟེར་བ་ཞིག་གཏན་ནས་མི་ཤེས་སམ” ཞེས་བཤད་ཞོར།
མགྱོགས་མྱུར་ངང་ཞྭ་མོ་བསྐྱར་དུ་གྱོན། “ཁྱོད་མི་ཚེ་གང་བོར་མི་གཞན་ཞིག་ལ་སྙིང་རྗེ་
ཏོག་ཙམ་ཡང་ཡོད་མ་མྱོང་ངམ།” ཞེས་བཤད། “ཞྭ་མོ་ཐང་ལ་ཞོག” ཁོས་དེ་ལྟར་ངའི་
ཚིག་མཚམས་བཅད་ཅིང་། ང་རང་ཕྱིར་ལོག་འདོད་ཡོད་པ་ཤེས་སོང་བ་འདྲ། དེ་བས་
ཁོས “ཁྱོད་ད་དུང་འགྲོ་མི་རུང་། ཆོག་ཐལ། ཁྱོད་འདིར་ཤོག་དང་། ནེ་ལི། ངས་ཁྱོད་ལ་
གནས་ལུགས་བརྗོད་ནས་བློ་འགུགས་བྱེད་པ་མིན། ཨུ་ཚུགས་ཀྱིས་ཁས་ལེན་མི་བྱེད་ག་
མེད་བཟོ་འདོད་པ་ཡིན། ང་ངེས་པར་དུ་ཁཱ་སེ་རེན་ལ་འཕྲད་དགོས། མྱུར་བ་མྱུར་དུ་བསྒྲུབ་
འདོད། ངས་རྙོག་དྲ་ཅི་ཡང་བཟོ་འདོད་མེད། སྐུ་ཞབས་ལིན་ཏོན་ལ་རྙད་བརྐོ་བ་དང་འཕྱ་
སྨོད་སོགས་ཀྱང་བྱེད་འདོད་མེད། ངས་མོ་རང་གི་ངག་ནས་སྙུང་གཞི་ཇི་ལྟར་བྱུང་བ་དང་།
ངས་མོར་རོགས་རམ་ཅི་ཞིག་བྱེད་ཐུབ་མིན་སོགས་འདྲི་འདོད་པ་ཙམ་ཡིན།”
“མདང་ནུབ། ང་རང་འཇོལ་མོ་གཞིས་ཀའི་ལྡུམ་རའི་ནང་དུས་ཚོད་དྲུག་རིང་
འཆམ་འཆམ་བྱས་ཏེ་བསྡད་པ་ཡིན་ལ། དོ་དགོང་ཡང་དེ་རུ་འགྲོ་འཆར་ཡོད། ཁྱིམ་ནང་དུ་
འཛུལ་བའི་གོ་སྐབས་ལྡན་རག་བར་དུ་ཉིན་མཚན་མེད་པར་དེར་འགྲོ་རྒྱུ་ཡིན། གལ་ཏེ་ང་
ཨེ་དི་ཀ་ལིན་ཏོན་དང་གདོང་ཐུག་བརྒྱབ་ཚེ། ངས་ཐེ་ཚོམ་སྤུ་ཙམ་མེད་པར་ཁོར་ཁུ་ཚུར་
གཅིག་གཞུས་ནས་ས་རུ་བསྒྱེལ་བ་དང་། གཅར་རྡུང་ནན་མོ་ཞིག་བྱས་ཏེ། ང་རང་གནས་
དེར་ཡོང་དུས་འགྲོ་ཤེས་འདུག་ཤེས་བྱེད་འོས་པ་ཧ་གོ་རུ་འཇུག་དགོས། གལ་སྲིད་ཁོའི
གཞིས་གཡོག་གིས་བཀག་འགོག་བྱེད་ན། ངས་མེ་མདའ་ཆ་གཅིག་པོ་འདི་ཕྱུངས་ནས་ཁོ་
ཚོར་སྐྲག་བསླངས་ཏེ་འབྲོ་རུ་འཇུག་ངེས། ཡིན་ཡང་རབ་ཡིན་ན་ཁོ་ཚོའམ་ཁོ་ཚོའི་སྦྱིན་
བདག་ལ་ཐུག་མ་དགོས་ན་ལེགས། དེ་ཡང་ལས་སླ་མོ་ཞིག་སྟེ། ང་དེར་ཐོན་དུས་ཁྱོད་ལ་
བརྡ་ཞིག་རྒྱག མོ་གཅིག་པུ་ཡིན་དུས་ཁྱོད་ཀྱིས་ང་ལྐོག་ནས་ནང་ལ་བཏང་ཆོག ད་དུང་
ང་ཕྱིར་སླེབས་རག་བར་དུ་སོ་ལྟ་བྱས་ཚེ། རྙོག་དྲ་ཆེན་པོ་ཞིག་སྔོན་འགོག་བྱ་ཐུབ་པས་
ཁྱོད་ཀྱང་བློ་བདེ་བར་གནས་ཆོག”
ང་ནི་ཁོའི་སྐད་ཆ་དེར་གཏན་ནས་མ་འཐད། ངས་སྦྱིན་བདག་གི་འཇོལ་མོ་གཞིས་
ཀ་ནས་དེ་ལྟ་བུའི་བྱ་བ་ཐ་ཤལ་བསྒྲུབ་ག་ལ་རུང་། ངས་ད་དུང་ཁོས་རང་གི་འདོད་པ་ཁོ་ན་
འགྲུབ་ཆེད་ལིན་ཏོན་ལྕམ་མོར་བར་ཆད་བྱེད་པ་ནི། ཧ་ཅང་སྒེར་སེམས་དང་སྡིག་རྩུབ་ཆེ་
བའི་སྤྱོད་སྟངས་ཤིག་རེད་ཅེས་བཤད།
“དོན་ཕྲན་ཚེགས་ཙམ་གྱིས་ཀྱང་མོ་སྐྲག་ནས་སྙིང་རྩ་འདར་དུ་འཇུག་ལ་ཉིན་གང་
བོར་རྣམ་རིག་མི་གསལ་བར་འགྱུར་བས། གློ་བུར་བའི་དོན་རྐྱེན་ཞིག་བྱུང་ཚེ་གཞི་ནས་
བསྲན་མི་ཐུབ་པ་ངས་ཁག་ཐེག་བྱེད་ཐུབ། སྐུ་ཞབས་ལགས། ཁྱེད་ཀྱིས་དེ་ལྟར་ཨུ་ཚུགས་
བྱས་ན་ངས་སྦྱིན་བདག་ལ་ཁྱོད་ཀྱི་འཆར་གཞི་སྙན་སེང་ཞུ་བ་ལས་ཐབས་མེད་ལ། 
ཁོས་ཀྱང་དེར་མཐུན་གྱི་ཐབས་བཀོད་སྤྱད་དེ་གཞིས་ཀ་དང་ཁྱིམ་མི་སྲུང་ཅི་ཐུབ་ཀྱིས་མ་བོས་
མགྲོན་པོ་འགོག་ངེས་པ་གདོན་མི་ཟ།”
“དེ་ལྟར་བཤད་ན་ངས་ཐོག་མར་བུད་མེད་ཁྱོད་འདི་རུ་བཀག་ཉར་བྱེད་དགོས་
འདུག” ཧེ་ཟི་ཁི་ལེ་ཧྥུ་ཡིས་སྐད་གསང་མཐོན་པོས། “དེ་ན་ཁྱོད་སང་ཉིན་ཞོགས་པའི་
བར་དུ་རླུང་ཁའི་རི་ཁྱིམ་དང་ཁ་འབྲལ་རྒྱུ་མ་དྲན། ཁྱོད་ཀྱིས་མོས་ང་མཐོང་མི་འདོད་པ་
ཅི་ལྟར་ཤེས། ཉོག་བཤད་རྐྱང་རྐྱང་རེད། ཡང་གཅིག་བཤད་ན་ངས་མོ་ལ་འཇིགས་སྣང་ཅི་
ཡང་མི་བསྐྱེད། ཁྱོད་སོང་ནས་ང་ཡོང་དགོས་མིན་དྲིས་དང་། མོར་སེམས་ནས་གྲ་སྒྲིག་ཅིག་
ཡོད་ན་བཟང་། ད་དུང་མོས་ངའི་མིང་ཙམ་ཡང་ཁ་རུ་གླེང་མ་བྱུང་ཟེར། མོས་སུ་ཞིག་ལ་
གླེང་ངམ།གལ་ཏེ་ང་ཁྱིམ་ཚང་དེའི་ནང་གླེང་མི་རུང་བ་ཞིག་ཡིན་ན། མོས་ཁྱོད་ཚོ་ཚང་མ་
ཁྱོ་གས་ལྟ་རྟོག་བྱེད་དུ་མངགས་པར་འདོད་པས་རེད། ཨེ། མོ་ཁྱོད་ཚོ་དང་མཉམ་དུ་སྡོད་པ་
ནི་དངོས་གནས་དམྱལ་ཁམས་སུ་ལྷུང་བ་དང་གཉིས་སུ་མ་མཆིས། མོས་ཅི་ཡང་མ་བཤད་
ཀྱང་སེམས་ཁམས་ཇི་འདྲ་ཡིན་པ་ངས་རྟོགས་ཐུབ། ཁྱོད་ཀྱིས་མོར་རྒྱུན་དུ་སེམས་འཚབ་
ནས་སྡོད་མི་བཟོད་པའི་རྣམ་འགྱུར་མངོན་ཡོད་ཟེར། དེ་ནི་བག་ཕབ་སུ་གནས་པའི་བདེན་
དཔང་རེད་དམ། ད་དུང་མོའི་སེམས་མི་སྐྱིད་ཟེར། མོ་དེ་འདྲའི་ཁེར་རྐྱང་དུ་ལུས་པར་སྙིང་
རེ་རྗེ། ད་དུང་མིག་ལ་མི་མཛེས་པའི་ལྟས་ངན་དེས་ཁོའི་འགན་འཁྲིའི་སེམས་དང་སྙིང་རྗེ་
ཁོ་ནས་མོར་བདག་སྐྱོང་བྱེད་རྩིས་འདུག དེ་ལྟར་བྱེད་པ་ལས་འགྱིག་སྡོང་ཞིག་བཙུགས་
ཏེ་ཆེར་སྐྱེ་རུ་འཇུག་པར་འབད་ན་དགའ། ཁོའི་ལྟ་སྐྱོང་ཙམ་གྱི་ཁོར་ཡུག་དེའི་ནང་མོར་
གསོན་ཤུགས་རྒྱས་ག་ལ་སྲིད།"
“ང་ཚོ་ཁ་དན་ཚིག་ལ་གནས་པར་བྱ། ཁྱོད་རང་ཉིད་འདི་གར་བསྡད་དེ། ང་གཅིག་
པུས་ལིན་ཏོན་དང་ཁོའི་ལག་འོག་པ་རྣམས་ཀྱི་བར་གསེང་ནས་ལམ་ཞིག་གཤགས་ཏེ་ཁཱ་
སེ་རེན་ལ་འཕྲད་ན་བཟང་ངམ། ཡང་ན་སྔར་ལྟར་ཁྱོད་ངའི་གྲོགས་པོ་བྱས་ཏེ་ངའི་
རེ་བ་འགྲུབ་པར་སྡོངས་གྲོགས་བྱས་ན་བཟང་། མྱུར་དུ་ཐག་གཅོད་བྱོས། གལ་ཏེ་ཁྱོད་ཀྱིས་ད་
དུང་འདི་ལྟར་ཨུ་ཚུགས་བྱེད་རྒྱུ་ཡིན་ན། ད་ནི་ངས་ཀྱང་དུས་ཚོད་འགོར་འགྱངས་བྱེད་
དོན་མི་འདུག”
ཤུ། སྐུ་ཞབས་ལོ་ཁི་ཝོ་དི། ངས་ཁོ་ལ་ངོ་རྒོལ་དང་ལེ་བདའ་བྱས་ཤིང་། ཐེངས་ལྔ་
བཅུ་ཙམ་ལ་བསྐྱར་ཟློས་ཀྱིས་རེ་བ་བཏོན་པ་ཁས་ལེན་མ་བྱས་མོད། མཇུག་མཐར་ངོ་མ་
བྱ་ཐབས་ཟད་སོང་། ཁོས་ང་ལ་བཙན་གྱིས་ཁས་ལེན་དུ་བཅུག་པ་རེད། ངས་ངེས་པར་དུ་
ཁོའི་འཕྲིན་ཡིག་ཅིག་སྦྱིན་བདག་མར་སྟེར་དགོས་ལ། གལ་ཏེ་མོ་རང་ཁོ་ཡོང་རྒྱུར་འཐད་
པ་བྱུང་ཚེ། ངས་ཐེངས་རྗེས་མར་དུས་ནམ་ཞིག་ལ་སྦྱིན་བདག་ཕྱི་ལ་འགྲོ་བའི་གནས་ཚུལ་
ཁོ་ལ་བཤད་པ་དང་། ང་དང་གཞིས་གཡོག་གཞན་དག་ཀྱང་གཞན་ལ་གཡོལ་ནས་ཁོར་
ལྐོག་ཏུ་གཞིས་ཀར་འཛུལ་བའི་གོ་སྐབས་བསྐྲུན་དགོས་པ་དེ་རེད།
ངས་དེ་ལྟར་བྱས་ན་འགྲིག་གམ། དེ་ནི་སྐབས་བསྟུན་གྱི་བྱེད་ཐབས་ཙམ་ཡིན་ཡང་།
ང་ནི་དེ་ཉིད་ནོར་འཁྲུལ་ཞིག་ཡིན་པར་ཧ་ཅང་སྐྲག སྐབས་དེར་ངས་ཁོའི་ཁ་ལ་ཉན་པའི་
དབང་དུ་བཏང་ན་འགལ་བ་ཛ་དྲག་ཞིག་ལ་གཡོལ་ཐུབ་ཅིང་། ཁཱ་སེ་རེན་གྱི་སེམས་ནད་
ལའང་ཕན་ཐོགས་རེ་མི་འབྱུང་བའི་ངེས་པ་ཡང་མེད་སྙམ། དེར་མཐུད་ནས་ངས་སྐུ་ཞབས་
ལིན་ཏོན་གྱིས་སྔོན་ཆད་ང་ལ་རྗེས་ཕྱོགས་ཁོའི་ཁྱིམ་མིའི་དོན་དག་འདྲ་མིན་བར་འཚང་
ཁ་མ་རྒྱག་ཅེས་བཀའ་བཀྱོན་གནང་བ་དེ་ཡང་དྲན་བྱུང་། གང་ལྟར་ངས་རྗེས་ཕྱོགས་རང་
ཉིད་བློ་བདེ་བག་ཕབ་ཡོང་ཐུབ་པའི་ཆེད་དུ། ཡང་བསྐྱར་དོན་དག་འདི་རིགས་གཏན་ནས་
བསྒྲུབ་མི་སྲིད་ཅེས་སེམས་ཁོང་ནས་དམ་བཅའ་ཞིག་ཀྱང་བཞག་པ་ཡིན།
བསམ་བློ་དེ་ལྟར་བཏང་བ་ཡིན་མོད། ཕྱིར་འཇོལ་མོ་གཞིས་ཀར་ལོག་པའི་ལམ་བར་
དུ་ངའི་སེམས་ཀྱི་ཁུར་བོ་སྔར་བས་ཀྱང་ཇེ་ལྗིད་དུ་གྱུར། འཕྲིན་ཡིག་དེ་ལིན་ཏོན་ལྕམ་
མོ་ལ་སྤྲོད་དགོས་མིན་སེམས་ཐག་མ་བཅད་སྔོན་ལ་བློ་མི་བདེ་བའི་འཆར་སྣང་སྣ་ཚོགས་བསྟུད་མར་བྱུང་།
“སྨན་པ་ཁན་ནེ་ཟི་སླེབས་བྱུང་། ང་ཐོག་ཁང་ནས་བབས་ཏེ་འགབ་ཏུ་ཁོ་བསུ་རུ་
འགྲོ། ངས་ཁོ་ལ་དེ་རིང་ཁྱོད་ཀྱི་ལུས་ཁམས་ཇེ་བདེར་སོང་འདུག་ཅེས་བཤད་ངེས། ངས་
བཤད་པའི་གཏམ་རྒྱུད་ནི་ས་ཆ་འདིའི་མི་རྣམས་ཀྱི་ཁ་དཔེ་ལྟར་ན་སུན་སྣང་སྐྱེད་བྱེད་
ཀྱི་རྒྱུ་ཞིག་ལས་མ་འདས་ཞེས་པ་དེ་རེད། གཏམ་རྒྱུད་འདིས་ད་དུང་སྔ་དྲོ་ཧྲིལ་བོ་ཞིག་གི་
དུས་ཚོད་ཕར་བསྐྱལ་ཐུབ་ངེས་རེད།”
ངོ་མ “སུན་སྣང” སྐྱེད་བྱེད་ཀྱི་རྒྱུ་དང་། བྲོ་བ་མེད་པ་ཞིག་རེད། བུད་མེད་བཟང་
མོ་དེ་སྒོ་ཕྱིར་སྨན་པ་བསུ་རུ་སོང་རྗེས་ངའི་ཡིད་ལ་འདི་ལྟར་དྲན་ཏེ། གལ་ཏེ་ང་རང་གིས་
གདམ་གསེས་བྱེད་ཆོག་པའི་དབང་དུ་བཏང་ན། འདི་འདྲའི་སུན་སྣང་སྐྱེད་བྱེད་ཀྱི་གཏམ་
རྒྱུད་ཅིག་བཙལ་ནས་ཉི་མ་གཏོང་འདོད་ཡོད་མི་སྲིད། ད་ནི་དོན་དེ་བསྐྱུར་ཞོག མ་མཐའ་
ཡང་ངས་ནི་ལྕམ་མོ་དེན་གྱི་རྩྭ་ལྡུམ་སྐམ་པོ་ལྟ་བུའི་སྐད་ཆ་དེ་དག་ལས་ཀྱང་བཅུད་ལྡན་
སྨན་མཆོག་སྣ་གཅིག་གི་བྲོ་བ་མྱངས་ཐུབ། ད་ནི་ངས་ཐོག་མར་བློ་རིག་ཅིག་བསྒྲིམ་པར་བྱ།
ཁཱ་སེ་རེན·ཧེ་ཟི་ཁི་ལེ་ཧྥུའི་དྭངས་ཤིང་འོད་མདངས་འཚེར་བའི་མཛེས་སྡུག་གི་མིག་ཟུང་
དེའི་ནང་དུ། མི་སེམས་འགུགས་པའི་ངོ་མཚར་བའི་སྟོབས་ཤུགས་ཤིག་བསྐུངས་འདུག་
ཨང་། གལ་ཏེ་ངས་རང་གི་སེམས་པ་ད་ལྟ་ཕ་གིའི་རི་ཁྱིམ་དུ་གནས་པའི་བུད་མེད་གཞོན་ནུ་
མ་དེར་ཕུལ་བའི་དབང་དུ་བཏང་ན། ནམ་ཞིག་ང་རང་ཡང་དེ་འདྲའི་སྨྲ་བརྗོད་ལས་འདས་
པའི་སྡུག་བསྔལ་ཞིག་གི་གཏིང་རིམ་དུ་ལྷུང་རྒྱུར་ཐེ་ཚོམ་མི་འདུག་སྟེ། མ་གཞི་གཞོན་ནུ་མ་
དེ་ནི་མོའི་ཨ་མ་དེ་ཉིད་བསྐྱར་དཔར་ཞིག་བརྒྱབ་པ་དང་དབྱེར་མ་མཆིས་ཨང་།

ལེའུ་བཅོ་ལྔ་པ།

ཡང་གཟའ་འཁོར་གཅིག་འགོར་སོང་། ཉིན་འདི་དག་གི་རིང་ལ་ང་ཡང་བདེ་ཐང་
དང་དཔྱིད་དཔལ་གཉིས་ཀར་ཐག་ཇེ་ཉེར་ཕྱིན། ཁྱིམ་འདིའི་ཁྱིམ་འཛིན་ཞལ་ཏུ་མ་དེས་
ཀྱང་ནམ་རྒྱུན་རང་གི་ལག་སྣེའི་ལས་ཀ་ཚར་མ་ཐག་ངའི་མལ་ཁྲིའི་གམ་དུ་ཡོང་ནས་
འདུག་རོགས་རེ་བྱེད། མོ་དེ་ལྟར་ཐེངས་ཁ་ཤས་ལ་ཕེབས་བྱུང་། ད་ལྟ་ངས་རང་གི་ཁྱིམ་
མཚེས་དེའི་གཏམ་རྒྱུད་ཆ་ཚང་ལ་ཉན་ཚར་ཡོད། ད་ནི་ངས་མོས་ང་ལ་ཇི་ལྟར་བཤད་པ་
དེ་ནང་བཞིན་དུ་གཏམ་རྒྱུད་དེ་མུ་མཐུད་དུ་འཆད་ཡོང་། འོན་ཀྱང་ཅུང་ཟད་བསྡུས་པ་
ཡིན། སྤྱིའི་ཆ་ནས་བལྟས་ན་མོ་ནི་གཏམ་རྒྱུད་འཆད་པར་མཁས་པ་ཞིག་རེད། མོ་རང་ལ་
རང་གི་ཐུན་མོང་མ་ཡིན་པའི་ཁྱད་ཆོས་ཤིག་འདུག་པས། ངས་དེ་ག་རང་སོར་བཞག་བྱེད་
པ་ལས་བཟོ་བཅོས་རྒྱག་འོས་པར་མི་འདོད།
ཁྱིམ་འཛིན་ཞལ་ཏ་མ་དེས་བཤད་དོན། ཉིན་དེའི་དགོང་མོ་སྟེ། ང་རི་ཁྱིམ་དུ་འཚམ་
འདྲིར་བསྐྱོད་པའི་ཉིན་དེའི་དགོང་མོ། ངས་གསལ་བོ་ཤེས་ཡོད། དེ་ནི་ངའི་མིག་གིས་
དངོས་སུ་མཐོང་བ་དང་འདྲ་སྟེ། སྐུ་ཞབས་ཧེ་ཟི་ཁི་ལེ་ཧྥུ་ང་ཚོའི་ཉེ་འཁོར་ག་ཤེད་ཅིག་ན་
ཡོད་པར་ཐེ་ཚོམ་ཅི་ཡང་མེད། ང་བསམ་བཞིན་དུ་སྒོར་མ་བུད། རྒྱུ་མཚན་ནི་ངའི་ཁུག་
མའི་ནང་དུ་ད་དུང་ཁོའི་འཕྲིན་ཡིག་དེ་སྦས་ཡོད་ལ། ངས་ནི་མི་གཞན་གྱི་བཙན་སྐུལ་
དང་བསླུ་བྲིད་གང་ཡང་དང་ལེན་བྱེད་མི་འདོད་པས་ཡིན། ངས་ནམ་ཞིག་སྦྱིན་བདག་
སྒོ་ཕྱིར་སོང་བའི་གོ་སྐབས་དང་བསྟུན་ནས་ད་གཟོད་འཕྲིན་ཡིག་དེ་ཁཱ་སེ་རེན་གྱི་ལག་ཏུ་
སྤྲོད་རྒྱུ་སེམས་ཐག་བཅད་ཡོད། རྒྱུ་མཚན་ནི་ངས་དངོས་གནས་འཕྲིན་ཡིག་དེ་བཀླགས་
རྗེས་ཁཱ་སེ་རེན་གྱི་གནས་སྟངས་དང་རྣམ་འགྱུར་ག་འདྲ་ཞིག་ཡིན་མིན་ཧ་མི་གོདེ་ལྟར་
ཉིན་གསུམ་འགོར་ཡང་འཕྲིན་ཡིག་ད་དུང་མོའི་ལག་ཏུ་འབྱོར་མེད།
ཉིན་བཞི་པ་ནི་གཟའ་ཉི་མ་ཡིན། ཁྱིམ་མི་ཚང་མ་ལྷ་ཁང་ནང་ཕྱག་འཚལ་དུ་ཕྱིན།
ངས་འཕྲིན་ཡིག་མོའི་ཁང་པའི་ནང་བསྐྱལ་བ་ན། ཁྱིམ་དུ་ཞལ་ཏ་མ་ཞིག་དང་ང་ལས་མི་
གཞན་ལྷག་མེད། ནམ་རྒྱུན་ཕྱག་འཚལ་དུ་འགྲོ་དུས་གཞིས་ཀའི་མདུན་རྒྱབ་ཀྱི་སྒོ་གཏན་
ངེས་ཡིན་མོད། ཉིན་དེར་ནམ་ཟླ་དྲོ་ཞིང་འཇམ་པས་ངས་སྒོ་ཐམས་ཅད་ཕྱེ་ནས་བཞག་
པ་ཡིན། དེ་ནི་སྔོན་ཆད་ཁས་ལེན་བྱས་པའི་དོན་དེ་བསྒྲུབ་ཆེད་ཀྱང་ཡིན། ངས་ཁོ་ཐག་
ཉེ་ཞིག་ན་ཡོད་པ་ཤེས་ཐུབ། ངས་རང་གི་ལག་རོགས་ཞལ་ཏ་མ་དེར་ལྕམ་མོས་ཚ་ལུ་མ་ཟ་
འདོད་ཟེར་བས། ཁྱོད་གྲོང་སྡེའི་ནང་ལ་ཚ་ལུ་མ་ཁ་ཤས་ཉོ་རུ་སོང་། རིན་པ་སང་ཉིན་སྤྲད་
ཆོག་ཅེས་གདམས། མོ་ཚ་ལུ་མ་ཉོ་རུ་སོང་བ་ན་ང་ཡང་ཐོག་ཁང་དུ་ཕྱིན།
ལིན་ཏོན་ལྕམ་མོས་ཕྱུ་པ་དཀར་པོ་ཞིག་གྱོན་པའི་སྟེང་ལ་ཕྲག་ཁེབས་སྲབ་མོ་ཞིག་
དཀྲིས་ཏེ། ནམ་རྒྱུན་དང་འདྲ་བར་སྒེའུ་ཁུང་གི་འགྲམ་དུ་ཙོག་ནས་བསྡད་ཡོད། མོའི་
མཛེས་ཤིང་རྫུབས་མཐུག་པའི་སྐྲ་ལོ་ནི། ཐོག་མར་སྙུང་གཞི་ཕོག་པའི་སྐབས་དེ་དུས་ནས་
མགོའི་ཕྱི་ལྟག་ཏུ་ཐོར་ཅོག་གི་ཚུལ་དུ་དཀྲིས་ཡོད་མོད། ད་ལྟ་སྐྲ་ལོའི་རང་འཁྱིལ་གྱི་རྣམ་
པ་དང་བསྟུན་ནས་ལན་བུ་གཉིས་སུ་བསླེས་པ་དེ་མཇིང་པའི་མཚམས་སུ་དཔྱངས་འདུག
མོའི་གཟུགས་བྱད་ལ་འགྱུར་བ་མངོན་གསལ་བྱུང་ཟིན། དོན་དེ་ངས་སྔོན་ཆད་ཧེ་ཟི་
ཁི་ལེ་ཧྥུ་ལ་བཤད་མྱོང་ཡོད། འོན་ཏེ་ད་ལྟ་ལྷོད་ཤིག་གེར་བསྡད་ཡོད་དུས། མོའི་ལུས་སྟེང་
གི་འགྱུར་བ་དེ་དག་ནི་འཇིག་རྟེན་མི་ཡུལ་འདིར་མི་གཏོགས་པའི་མཛེས་པ་གཞན་ཞིག་
ཡིན་པའི་སྣང་བ་ཞིག་སྦྱིན་ཡོང་།མ་གཞི་ནས་འོད་མདངས་འཚེར་བའི་མིག་ཟུང་ལ་ད་ལྟ་རབ་
རིབ་རྨི་ལམ་གྱི་ཚོར་བས་ཟིན་པའི་དྲོད་ཁོལ་ཞིག་བསྣན་འདུག མོས་རྟག་པར་ཉེ་འཁོར་གྱི་བྱ་དངོས་ལ
སྣང་དོགས་མེད་པར་ཐག་རིང་ཐག་རིང་ཞིག་ལ་ཅེར་ནས་སྡོད། ཡུལ་དེ་ནི་མིའི་འཇིག་རྟེན་
འདི་ལས་བརྒལ་བའི་གནས་ལྐོག་གྱུར་པ་ཞིག་ཡིན་ཡང་སྲིད། མོའི་སྐྱ་བོར་གྱུར་པའི་
གདོང་མདོག་དང་ཟུངས་ཟད་པའི་གཟུགས་ཞལ་དག་ཀྱང་སླར་སོས་བྱུང་ཡོད་ཅིང་། ལུས་
ཀྱི་སྐྱི་ལྤགས་ལ་རིམ་གྱིས་གཞོན་མདངས་རྒྱས་ཀྱིན་གདའ། མོའི་སེམས་ཁམས་ཀྱི་དབང་
གིས་ཕྱི་ཚུལ་ནས་ཀྱང་སྤྱིར་བཏང་མ་ཡིན་པའི་རྣམ་འགྱུར་བཤད་མི་ཤེས་པ་ཞིག་མངོན་
འདུག དེ་ཡིས་རང་དབང་མེད་པར་ཐེངས་འདིའི་ན་ཚའི་འབྱུང་རྐྱེན་དྲན་པར་བྱེད་
ཅིང་། མི་གཞན་སུ་ཞིག་གིས་མཐོང་ན་ཡང་སྙིང་རྗེ་དང་གདུང་སེམས་ཤིག་ཀྱང་འགོག་
མེད་དུ་སྐྱེ་ངེས་རེད་སྙམ་བྱུང་།
མོའི་མདུན་གྱི་སྒེའུ་ཁུང་ཁར་དཔེ་དེབ་ཅིག་གི་ཁ་ཕྱེ་འདུག་ལ། བསིལ་འཇམ་རླུང་
བུས་ཤོག་ངོས་འགའ་རེ་ཕར་སློག་དང་ཚུར་སློག་གིས་བསྒུལ་གྱིན་ཡོད། ངས་ནི་དཔེ་ཆ་
དེ་ལིན་ཏོན་གྱིས་བཞག་པར་ཡིད་ཆེས་བྱེད་དེ། རྒྱུ་མཚན་ནི་མོ་ད་ལྟ་དཔེ་དེབ་ཀློག་པར་
གཏན་ནས་མི་དགའ་ལ། ཉེ་འཁོར་ནས་དོན་དག་གཞན་ཞིག་བཙལ་ནས་ཉི་མ་གཏོང་བར་
ཡང་མི་མོས། དེ་བས་ལིན་ཏོན་གྱིས་དཔེ་དེབ་ཞིག་གནས་དེར་འཇོག་དོན་ནི་མོར་སྤྲོ་སྣང་
རེ་བསྐྱེད་འདོད་པ་ཡིན་ཤས་ཆེ།
མོས་ཀྱང་ཁོའི་ཀུན་སློང་དེ་ཤེས་ཡོད་པས། སེམས་ཁམས་དྭངས་པའི་སྐབས་སུ། ཁོས་
ཚུར་རང་ཉིད་ལ་ཁ་བརྡ་དང་དང་འཐམ་འཁྱུད་བྱེད་པ་སོགས་ཀྱི་བྱ་སྤྱོད་དེ་དག་ལ་བཟོད་
སྒོམ་ཅི་ཐུབ་བྱེད་མོད། འོན་ཀྱང་ཡུན་རིང་མ་འགོར་བར་གནོན་མི་ཐུབ་པའི་དངན་པ་
རིང་པོ་ཞིག་འཐེན་ནས་ཁོས་ཅི་བྱས་མཐའ་དག་ངལ་བ་འབྲས་མེད་ཡིན་པ་ཧ་གོ་བར་
བྱེད་ལ། མཇུག་མཐར་སྐྱོ་བ་འདྲེས་མའི་ངུ་དགོད་ཅིག་གམ་འོ་ཐེངས་ཤིག་བྱས་ཏེ་ཁོའི་
བྱ་སྤྱོད་མཚམས་འཇོག་ཏུ་འཇུག ཡང་གནས་སྐབས་ལ་ལ་ཞིག་ཏུ་མོས་ལུས་པོ་ཤུགས་ཀྱིས་
ཕར་གཅུས་ཤིང་ངོ་གདོང་སྤར་མོས་འགེབས་པ་དང་། ཐ་ན་ལན་རེར་ཁོང་ཁྲོ་ཆེན་པོས་ཁོ་
རྒྱང་ལ་འདེད་པ་རེད། སྐབས་དེར་ཁོས་རང་ཉིད་ཅི་བྱ་གཏོལ་མེད་དུ་གྱུར་ཚར་བ་ཤེས་་ཏེ་
མོ་ཤུལ་དུ་བསྐྱུར་ནས་ཁ་རོག་གེར་སྒོར་བུད་འགྲོ
ཅི་མོའུ་ཏོན་གྱི་ལྷ་ཁང་གི་ཅོང་སྒྲ་ད་དུང་གྲག་གིན་གདའ། རབ་ཏུ་བྲུག་པའི་ཆུ་
ཕྲན་དེ་གྲོག་རོང་བརྒྱུད་ནས་བཞུར་གྱིན་པའི་ཤག་ཤག་གི་འབབ་སྒྲ་ཡང་རྣ་བར་ལྷུང་
ཡོང་། དེ་ནི་དུས་སྐབས་འདི་ཁོ་ནར་གཏོགས་པའི་སྙན་འཇེབས་ཀྱི་རོལ་མོ་ཞིག་དང་དབྱེར
མ་མཆིས། རྒྱུ་མཚན་ནི་དབྱར་ཁ་སླེབས་པ་ན། སྡོང་ལོ་རབ་ཏུ་རྒྱས་ཤིང་། ཡལ་འདབ་རླུང་
གིས་བསྒུལ་བའི་ཧྲག་སྒྲ་ཡིས་གཞིས་ཀའི་ཉེ་འགྲམ་གྱི་ཆུ་མོའི་བཞུར་སྒྲ་མཐའ་དག་གི་མགོ་
མནན་འགྲོ་ལ། མཐའ་འཁོར་གྱི་ཆུ་ཕྲན་གཞན་དག་གི་ཅ་ཅོ་ཡང་ཟིལ་གྱིས་གནོན་པར་
བྱེད། ཡིན་ནའང་རླུང་ཁའི་རི་ཁྱིམ་དུ། འཁྱག་རོམ་ཞུ་བའམ་ཡང་ན་ཆར་ཆེན་ཐེངས་ཤིག་
བབས་པའི་རྗེས་ལ། རླུང་བུ་ཆེན་པོ་ལྡང་བ་མིན་ན་ཤག་ཤག་གི་ཆུ་སྒྲ་སྔར་བཞིན་གསལ་
ལེར་ཐོས་ཐུབ།
སྐབས་དེར། ཁཱ་སེ་རེན་གྱིས་རྣ་བ་གླགས་ཏེ་ཉན་བཞིན་ཡོད་ཅིང་། ཡིད་ལ་འཁོར་
ཡོང་བ་ནི་རླུང་ཁའི་རི་ཁྱིམ་ཡིན་ངེས། མོས་ཉན་བཞིན་པའམ་བསམ་བཞིན་པ་གང་ཞིག་
ཡིན་རུང་། མིག་ཟུང་ནི་རྟག་ཏུ་མུ་མཐའ་མེད་པའི་རྒྱང་རིང་ལ་གཏད་ཡོད། ཧ་ལམ་མོའི་
རྣ་བ་དང་མིག་ཟུང་གིས་འཇིག་རྟེན་སྟེང་གི་བྱ་དངོས་གཞན་གང་ཡང་ཚོར་གྱིན་མེད་
པ་འདྲ། “ལིན་ཏོན་ལྕམ་མོ་ལགས། ཁྱོད་ལ་འཕྲིན་ཡིག་ཅིག་འདུག” ངས་དེ་ལྟར་
བཤད་ཞོར། འཕྲིན་ཡིག་དེ་མོའི་ལག་ཏུ་བཞག “ཁྱོད་ཀྱིས་མྱུར་དུ་བཀླག་ན་འགྲིག རྒྱུ་
མཚན་ནི་མི་དེས་འཕྲིན་ལན་ལ་སྒུག་འདུག ངས་ཁྱོད་ལ་འཕྲིན་ཤུབས་ཕྱེ་རོགས་བྱེད་
དགོས་སམ།”“ཆོག་གི” མོས་དེ་ལྟར་ལན་བཏབ་མོད། མིག་ཟུང་གང་ལའང་འཁོར་མ་བྱུང་།
ངས་འཕྲིན་ཤུབས་ཕྱེ་ནས་བལྟས་པ་ན། འཕྲིན་ཡིག་གི་ནང་དོན་ཧ་ཅང་ཐུང་།
“ད་ལྟ། ཁྱོད་རང་གིས་བཀླག་ཆོག”
མོས་ལག་པ་ཕྱིར་བསྐུམས་པས་འཕྲིན་པ་ཐང་ལ་ལྷུང་སོང་། འོན་ཏེ་སྣང་དོགས་ཅི་
ཡང་མི་བྱེད། ངས་འཕྲིན་ཡིག་ས་ནས་ཡར་བླངས་ཏེ་མོའི་པུས་མགོར་བཞག་རྗེས་ལོགས་
ཤིག་ཏུ་ལངས་ནས་བསྡད་མོད། མོས་མགོ་བ་སྨད་དེ་འཕྲིན་ཡིག་དེར་མིག་བཤེར་ཙམ་
ཡང་བྱས་མ་སོང་བས་ངས་ཁ་གྲག་པ་ཡིན། “འོ་ན། ལྕམ་མོ་ལགས། ངས་ཀློག་དགོས་
སམ། འདི་ནི་སྐུ་ཞབས་ཧེ་ཟི་ཁི་ལེ་ཧྥུ་ཡིས་བསྐུར་བའི་འཕྲིན་ཡིག་རེད་ཡ།” སྐབས་དེར་
མོ་རེ་ཞིག་ཧ་ལས་ཤིང་། དེ་མུར་སྐྱོ་སྡུག་གི་ཕྱིར་དྲན་ཞིག་ངོ་གདོང་གི་རྣམ་འགྱུར་ལས་
འཁྱུག་ཙམ་བྱས་པར་མ་ཟད། ད་དུང་རང་ནུས་ཅི་ཡོད་ཀྱིས་བློ་རིག་སྒྲིམ་པའི་བཟོ་ལྟ་ཡ་
མཚན་ཞིག་ཀྱང་བསྟན་ཡོང་། མོས་འཕྲིན་ཡིག་ཡར་བླངས་ཏེ་ཀློག་གིན་པ་འདྲ་ལ་མཇུག་
མཐའི་འབྲི་མཁན་གྱི་རུས་མིང་བཀོད་ཡོད་པ་དེ་མཐོང་བ་ན་དབུགས་རིང་ཞིག་ཕྱུང་སོང་།
ཡིན་ནའང་ངས་བསམ་པར་མོས་ད་དུང་ཡང་འཕྲིན་ཡིག་གི་ནང་དོན་ཧ་གོ་མེད་ཚོད་
རེད། ངས་མོར་འཕྲིན་ལན་ཞིག་དགོས་ཞེས་བཤད་ན་ཡང་མོས་རུས་མིང་དེ་ཁོ་ན་བསྟན་
ནས་བྲེལ་འཚུབ་དང་བཅས་ང་ལ་བལྟས་ཏེ་སྐྱོ་གདུང་དང་བྲེལ་འཚུབ་འདྲེས་མའི་དོགས་
འདྲིའི་རྣམ་འགྱུར་ཞིག་བསྟན་ཡོང་།
“ཨེ … ཁོ་ཁྱོད་ལ་ཐུག་འདོད་ཆེ་ཟེར།"
“སྐབས་འདིར། ཁོས་ལྡུམ་རའི་ནང་དུ་ཁྱོད་ཀྱི་འཕྲིན་ལན་ལ་སྒུག་ཡོད་ངེས།” ངས་
རང་དབང་མེད་པར་ངག་ནས་དེ་ལྟར་ཤོར།
དེ་ལྟར་བཤད་ཀྱིན་པའི་སྐབས་སུ། ངས་ཉི་འོད་ལམ་ལམ་འཕྲོ་བའི་ལྷས་རའི་སྤང་
རྩྭའི་སྟེང་དུ། ཁྱིམ་འདིའི་སྒོ་ཁྱི་དེས་གློ་བུར་རྣ་ཅོག་ཀེར་རེར་བསླངས་མོད་དེ་མུར་རྔ་
མ་གཡུག་གཡུག་བྱེད་ཀྱིན་ཕྱིར་ཉལ་བའི་ཚུལ་ལ་བལྟས་ན་མི་ཆ་ཡོད་ཅིག་སླེབས་པ་ཤེས་བྱུང་།
ལིན་ཏོན་ལྕམ་མོས་ལུས་པོ་ཅུང་ཡོན་ཞིང་རྣ་བ་བླགས་ཏེ་ཞིབ་ཉན་བྱེད་པའི་མོད་
ལ། གོམ་སྒྲ་ཞིག་ཐག་ཇེ་ཉེ་རུ་གྱུར། གཞིས་ཀའི་སྒོ་ཆེན་ཡངས་པོར་ཕྱེ་ཡོད་པ་དེ་ཧེ་ཟི་ཁི་
ལེ་ཧྥུར་མཚོན་ན་འགོག་ཐབས་བྲལ་བའི་བསླུ་བྲིད་ཅིག་ཡིན་པ་སྨོས་མ་དགོས། དེ་བ
འགོག་རྐྱེན་ཇི་འདྲ་ཡོད་རུང་ཁོ་ནི་ད་ལྟ་གཞིས་ཀ་འདིའི་ནང་ལ་འཛུལ་མི་ཡོང་ག་མེད་
ཡིན། ཁོས་ཧ་ལམ་ངས་ཁས་ལེན་བྱས་པའི་སྐད་ཆ་སྣང་མེད་དུ་བཞག་སྟེ་གཡོལ་ཐབས་
བྱས་སོང་སྙམ་པས། ད་ནི་འཛེམ་དོགས་ཅི་ཡང་མེད་པར་ཨུ་ཚུགས་ཀྱིས་གཞིས་ཀའི་ནང་
ཡོང་རྒྱུར་སེམས་ཐག་བཅད་པ་ཡིན་ངེས།
ཁཱ་སེ་རེན་གྱིས་བྲེལ་འཚུབ་དང་བཅས་ཁང་པའི་སྒོ་ཁར་བལྟས་ནས་བསྡད། ཁོས་
ཐད་ཀར་མོའི་མལ་ཁང་བཙལ་ནས་ཡོང་བ་མ་ཡིན་པས། མོས་ང་ལ་སྒོ་ཕྱེ་དགོས་པའི་
ལག་བརྡ་ཞིག་བསྟན་ཞིང་། ང་ཡང་མྱུར་དུ་ཕར་སྒོ་ཕྱེ་རུ་སོང་བ་ཡིན། འོན་ཀྱང་སྒོ་ཁར་
མ་ཐོན་གོང་དུ་ཁོ་ནང་ལ་འཛུལ་ཡོང་ཞིང་། གཞན་གང་ལ་ཡང་སྣང་དོགས་མི་བྱེད་པར་
གོམ་སྟབས་ཆེན་པོས་ཚུར་རྒྱུགས་ཡོང་ནས་མོ་རང་གི་རུམ་ཁོང་དུ་དམ་པོར་བསྡམས་
སོང་། ཧ་ལམ་སྐར་མ་ལྔ་ལྷག་གི་རིང་ལ། ཁོས་སྐད་ཆ་ཅི་ཡང་མི་བཤད་པར་མོར་དམ་དུ་
འཁྱུད་ནས་ལུས། དུས་ཡུན་དེའི་ནང་ལ། ཁོས་བསྟུད་མར་མོ་ལ་འོ་བྱས་པའི་ཐེངས་གྲངས་
ནི་མི་ཚེ་གང་བོར་འོ་བྱས་པ་ལས་ཀྱང་མང་བ་ངས་ཚིག་ཐག་གཅོད་ཐུབ། འོན་ཏེ། ཐོག་
མར་འོ་བྱ་མཁན་ནི་ངེད་ཚང་གི་སྦྱིན་བདག་མ་ཡིན་པ་ངས་གསལ་བོར་མཐོང་བྱུང་། ཁོས་
ནི་སྙིང་རྗེ་དང་གདུང་སེམས་ཀྱི་དབང་གིས་ཐད་ཀར་མོའི་ཉམ་ཐག་གི་ངོ་གདོང་ལ་བལྟ་
ཡང་ཕོད་ཀྱིན་མི་འདུག
ཁོས་མོ་རང་མཐོང་མ་ཐག་ང་དང་འདྲ་བར། ཐེངས་འདིར་མོ་ནི་སྙུང་གཞི་དེ་ལས་ཐར་
ཐབས་མེད་པའི་དོན་དངོས་ཏེ། གསོན་པའི་རེ་བ་ཅི་ཡང་མེད་པ་གསལ་བོར་རྟོགས་སོང་།
“ཨ་ཙི་ཙི། ཁཱ་སེ། ཨ་ཙི ... ངའི་ཚེ་སྲོག ངས་བཟོད་ཐབས་ག་ལ་ཡོད།” ཅེས་
སྨྲེ་སྔགས་ཡང་ཡང་འདོན་པར་བྱེད། ངུ་ངག་འདྲེས་མའི་འུར་སྒྲ་དེས་ཁོའི་རང་སེམས་ཀྱི་
ཟབ་སར་སྦས་པའི་ཨ་ཆད་འུ་ཐུག་གི་རྣམ་འགྱུར་དག་ཀྱང་ཕྱི་ལ་ཕྱུངས། ད་ལྟ་ཡང་ཁོས་
མིག་གིས་མོའི་གདོང་ལ་ཕུར་ཚུགས་སུ་བལྟས་ནས་བསྡད་ཡོད། མ་གཞི་ངས་ནི་འབྱེད་
འཛུམ་ཏོག་ཙམ་ཡང་མི་བྱེད་པའི་ཁོའི་མིག་ཟུང་ལས་སྐྱོ་བའི་མཆི་མ་འཐོར་ངེས་རེད་
སྙམ་མོད།དེ་ལས་ལྡོག་སྟེ་ཁོའི་མིག་ཟུང་དུ་ཞི་ཐབས་མེད་པའི་ཁོང་ཁྲོའི་མེ་ལྕེ་ཞིག་འབར་
གྱིན་གདའ།
“ཡང་ཅི་བྱུང་སོང་།” ཁཱ་སེ་རེན་གྱིས་དེ་ལྟར་བཤད་བཞིན་ལུས་པོ་ལྟག་གར་དགྱེ་
ཞིང་། སྨིན་མ་བསྡུས་ཏེ་ཁོའི་རྣམ་འགྱུར་དེར་བརྡ་ལན་སྤྲད། མོའི་ཁོང་ཁྲོ་དེ་ནི་རང་གི་
དགའ་སྐྱོ་ངེས་མེད་ཀྱི་གཤིས་ཀའི་རྗེས་འབྲངས་ཏེ་རེ་འཇགས་རེ་འཕར་བྱེད་པ་རེད།
“ཨེ་དི་ཀ་དང་ཁྱོད་གཉིས་ཀས་ངའི་སེམས་པ་གས་ཆག་ཏུ་བཏང་སོང་། ཧེ་ཟི་ཁི་ལེ་
ཧྥུ། འོན་ཏེ་ཁྱོད་གཉིས་ཀྱིས་དོན་དག་འདིའི་ཆེད་དུ་ངའི་གམ་དུ་བཅར་ནས་ངུ་འབོད་ཞུ་
དོན་ཅི། ཕལ་ཆེར་གྱོང་ཁུར་མཁན་ནི་ཁྱོད་གཉིས་ཡིན་པའི་ཚུགས་ཀ་ཞིག་སྟོན། ངས་ནི་
ཁྱོད་ལ་སྙིང་རྗེ་སྤུ་ཙམ་ཡང་སྒོམ་མི་ཐུབ། གཏན་ནས་སྒོམ་མི་སྲིད། ཁྱོད་ཀྱིས་ང་འཆི་རུ་
བཅུག་རྗེས་འཚོ་བ་སྐྱིད་པོ་རོལ་ཐུབ་བམ། ཇི་འདྲའི་རང་གཤིས་བརྟན་བརླིང་ཅན་ཞིག་
རེད་ཨང་། ང་ཤི་རྗེས་ཁྱོད་ད་དུང་ལོ་ག་ཚོད་ལ་གསོན་འདོད་ཡོད། "
ཧེ་ཟི་ཁི་ལེ་ཧྥུ་ཡིས་པུས་མོ་ཡ་གཅིག་ས་ལ་བཙུགས་ཏེ་མོ་དམ་དུ་བསྡམས་ཡོད། ཁོ་
ཡར་ལངས་འདོད་ན་ཡང་མོས་ཁོའི་སྐྲ་ནས་འཐེན་ཏེ་ཡར་ལངས་སུ་མ་བཅུག མོས་སྐྱོ་
ངལ་དང་བཅས་བཤད་རྒྱུར། “ངས་ཁྱོད་ཡུན་རིང་ལ་དམ་དུ་འཛིན་ཐུབ་པར་སྨོན། ངེད་
གཉིས་མ་ཤི་བར་དུ། ངས་ཁྱོད་ཀྱིས་མནར་སྡུག་ག་འདྲ་མྱངས་པར་ཁ་ཡ་མི་བྱེད། ཁྱོད་ཀྱིས་
ཅིའི་ཕྱིར་སྡུག་བསྔལ་མྱོང་མི་རུང་བ་རེད། ངས་ཀྱང་སྡུག་མྱངས་པ་ཡིན། ཁྱོད་ཀྱིས་ང་རང་
བརྗེད་སྲིད་དམ། མ་འོངས་པར་ངའི་བེམ་པོ་ས་འོག་ཏུ་བཅུག་རྗེས། ཁྱོད་ད་དུང་ང་ལ་
དགའ་སྲིད་དམ། ལོ་ངོ་ཉི་ཤུའི་རྗེས་ནས་ཁྱོད་ཀྱིས་འདི་ལྟར་བཤད་སྲིད་དམ། ང་སྔོན་ཆད་
མོར་དགའ་མྱོང་། མོ་ང་དང་བྲལ་བས་ངའི་སེམས་པ་སྡུག་གིས་བཟུང་། འོན་ཏེ་འདི་དག་
ཡོད་ཚད་འདས་ཟིན་པ་རེད། དེའི་རྗེས་ནས་ང་རང་མི་མང་པོར་དགའ་མྱོང་ཞིང་། ད་ལྟ་
ངས་རང་གི་བྱིས་པར་སྔོན་ཆད་ཀྱི་མོ་ལས་ཀྱང་ལྡབ་འགྱུར་གྱིས་ཤ་ཚ་ཞིང་སྙིང་ཉེ། གལ་
ཏེ་ཉིན་ཞིག་ལ་ང་ཡང་ཚེ་ལས་འདས་ཚེ། ང་རང་སྤྲོ་སྣང་སྐྱེས་མི་སྲིད་དེ། རྒྱུ་མཚན་ནི་
མོར་ངོ་འཕྲད་དགོས་པས་རེད། ངས་ནི་རང་གི་བྱིས་པ་ཚོ་ཤུལ་དུ་མི་བསྐྱུར་ག་མེད་བྱུང་
བས་ད་གཟོད་སེམས་ལ་སྡུག་བསྔལ་སྐྱེས། ཁྱོད་ཀྱིས་སྐད་ཆ་འདི་འདྲ་བཤད་སྲིད་དམ། ཧེ་
ཟི་ཁི་ལེ་ཧྥུ།”
“ཁྱོད་ཀྱིས་ང་ཡང་ཁྱོད་ནང་བཞིན་སྨྱོ་རུ་འཇུག་འདོད་དམ།” ཁོས་དེ་ལྟར་ཟེར་
ཞོར་སྐྲ་ལོ་མོའི་ལག་ནས་བཙན་གྱིས་ཕྱིར་འཐེན་ཞིང་མགོ་བོ་དགྱེ་ཞོར་སོ་མཆུ་བསྡམས།
མི་འདི་གཉིས་ཀྱི་ཚུགས་ཀ་དེ་གཞན་ཞིག་གིས་མཐོང་ཚེ་བློ་མི་བདེ་ཞིང་ཞེད་སྣང་སྟེར་
བ་ཞིག་རེད། གལ་ཏེ་འཆི་ལམ་ལ་འགྲོ་དུས་ཤ་ཁྲག་གདོས་བཅས་ཀྱི་ཕུང་པོ་དང་མཉམ་
དུ་རང་གི་གཤིས་ཀ་ཁྱད་པར་བ་དེ་ཡང་ཤུལ་དུ་བསྐྱུར་བ་མིན་ན། དག་པའི་ཞིང་ཁམས་
ཀྱང་ཁཱ་སེ་རེན་ལ་མཚོན་ན་རྒྱང་ཕུད་དུ་གཏོང་སའི་ཡུལ་ཁྱད་པར་ཞིག་ཏུ་འགྱུར་ངེས་
རེད། སྐབས་དེར། མོའི་གདོང་མདོག་རབ་ཏུ་དཀར་ཞིང་། ཁ་ཤའི་སྟེང་ཁྲག་མདངས་ཅུང་
ཟད་ཀྱང་མི་སྣང་། མིག་ཟུང་ལས་འོད་སྣང་ལམ་ལམ་འཚེར་ཞིང་དམུ་རྒོད་ཀྱི་རང་གཤིས་
འདྲེས་མའི་དགྲ་ཤ་རྩོད་འདོད་ཀྱི་རྣམ་འགྱུར་ཞིག་མངོན་ཡོད་ཅིང་། མོས་དམ་དུ་བསྡམས་
པའི་སྤར་མོའི་ནང་དུ་ད་དུང་ཡང་ཧེ་ཟི་ཁི་ལེ་ཧྥུ་ཡི་སྐྲ་ལོའི་ཉག་མ་ཁ་ཤས་བཟུང་འདུག
མོའི་དགའ་རོགས་དེས་ནི་ལག་པ་ཡ་གཅིག་ས་ལ་ཁེན་ནས་ཡར་ལངས་ཤིང་།
ལག་པ་ཅིག་ཤོས་དེས་མོའི་ཕྲག་མགོ་ནས་བཟུང་འདུག མོ་འདི་ལྟར་ན་ཚས་མནར་ཡོད་
པས་མ་གཞི་ཁོས་ཅུང་ཟད་ལག་འཇམ་པོ་བྱེད་འོས་མོད། ཁོས་ལག་པ་ལྷོད་དུས་མོའི་
ཁྲག་མདོག་དང་བྲལ་བའི་སྐྱི་ལྤགས་སྟེང་མཛུབ་མོའི་རྗེས་ཤུལ་སྔོ་ནག་འགའ་མངོན་
འདུག “ཁྱོད་ཀྱི་ལུས་ལ་གདོན་ཞུགས་པ་ཡིན་ནམ།” ཁོས་དྲག་ཤུལ་གྱི་ཉམས་དང་བཅས་
མུ་མཐུད་དུ་བཤད་རྒྱུར། “ཁྱོད་ཀྱིས་འཆི་ཁ་མར་ཡང་སྐད་ཆ་འདི་འདྲ་བཤད་འདོད་དམ།
ཁྱོད་ཀྱིས་བསམ་བློ་ཞིག་ཐོངས། སྐད་ཆ་འདི་དག་རྡོ་ལ་རི་མོ་བརྐོས་པ་ཇི་བཞིན་ངའི་ཡིད་
ནས་ཡལ་ཐབས་ཡོད་པ་མ་རེད། གལ་ཏེ་ནམ་ཞིག་ཁྱོད་ཀྱིས་ང་ཤུལ་དུ་བསྐྱུར་ཚེ། སྐད་ཆ་
འདི་དག་ངའི་སེམས་ཀྱི་གཏིང་སར་ཟུག་ངེས་རེད། ཚེ་ཡི་མཐའ་ཟད་རག་བར་དུ་གནས་
སྲིད། ཁྱོད་ཀྱིས་ངས་ཁྱོད་འཆི་ལམ་ལ་དེད་སོང་ཟེར། ཁྱོད་རང་གིས་སྐད་ཆ་དེ་ནོར་ཡོད་
པ་ཤེས་སྲིད། ཁཱ་སེ་རེན། ཁྱོད་ཀྱིས་ཤེས་ངེས་རེད། གལ་ཏེ་ངས་ཁྱོད་བརྗེད་ཐུབ་ཚེ་དེ་ནི་ང
རང་གིས་རང་ཉིད་ཀྱང་བརྗེད་སོང་བ་དང་འདྲ། འདིས་ད་དུང་ཁྱོད་ཀྱི་དུག་མཚོ་ལྟ་བུའི་
སྒེར་སེམས་དེ་ཚིམ་པར་བྱེད་མི་ནུས་སམ། ཁྱོད་རང་བདེ་བར་གཟིམ་རྗེས། ངས་ད་དུང་
འདི་རུ་དམྱལ་བར་ལྷུང་བ་ལྟ་བུའི་སྡུག་བསྔལ་ཚད་མེད་མྱོང་དགོས་པ་རེད།”
“ང་ནི་གཏན་དུ་བདེ་བར་གཟིམ་ཐབས་ཡོད་པ་མ་རེད།”
ཅེས་ཁཱ་སེ་རེན་གྱིས་འཁུན་སྒྲ་དང་བཅས་བཤད། སྐབས་དེར་བཟོད་དཀའི་སྡུག་
བསྔལ་དང་ཡིད་ཀྱི་ཚོར་འདུ་དྲག་པོའི་དབང་གིས་མོའི་སྙིང་གི་འཕར་ཚད་ཇེ་མགྱོགས་
སུ་སོང་ཞིང་དབུགས་འབྱིན་རྔུབ་བྱེད་དཀའ་བར་གྱུར་པས་བཤད་མཚམས་མི་འཇོག་ག་
མེད་བྱུང་།ཅུང་ཙམ་འགོར་རྗེས་མུ་མཐུད་དུ་བཤད་རྒྱུར།
“ཧེ་ཟི་ཁི་ལེ་ཧྥུ། ངས་ཁྱོད་ལ་ང་ལས་ལྷག་པའི་སྡུག་བསྔལ་མྱོང་དུ་འཇུག་མི་
འདོད་དེ། འུ་གཉིས་གཏན་དུ་ཁ་མ་བྲལ་ན་བསམས། གལ་ཏེ་ངའི་སྐད་ཆ་གང་རུང་ཞིག་
གིས་ཁྱོད་ཀྱི་སེམས་སྐྱོ་རུ་བཅུག་ཚེ། ངས་ཀྱང་ཚེ་ཕྱི་མར་དེ་མཚུངས་ཀྱི་སྡུག་བསྔལ་
མྱོང་བཞིན་ཡོད་པས་ང་ལ་བཟོད་སྒོམ་བྱེད་རོགས། ཁྱོད་འདིར་ཡོང་ནས་བསྐྱར་དུ་པུས་
ཚུགས་དང་། ཁྱོད་ཀྱིས་མི་ཚེ་གང་བོར་ང་ལ་གནོད་འཚེ་བཏང་མ་མྱོང་། མི་ཆོག ཁྱོད་
ཀྱིས་ཞེ་སྡང་གི་མེ་ལྕེ་སེམས་ཁོང་དུ་བཅུག་ནས་བསྡད་ཚེ། རྗེས་ཕྱོགས་ཕྱིར་དྲན་བྱེད་
དུས་ངའི་སྐད་ཆ་རྩུབ་མོ་འདི་དག་ལས་ཀྱང་སེམས་ལ་གནོད་པ་ཞིག་ཡིན་ངེས། ཁྱོད་
འདི་རུ་ཡོང་རོགས།”
ཧེ་ཟི་ཁི་ལེ་ཧྥུ་ཡིས་རང་གི་ངོ་གདོང་མོར་མཐོང་དུ་མི་འཇུག་པའི་ཆེད་དུ། མོའི་རྐུབ་
སྟེགས་ཀྱི་རྒྱབ་ལོགས་སུ་ཕྱིན་ཞིང་། ལུས་པོ་ཅུང་སྒུར་ཙམ་བྱས་ཏེ་བསྡད། ཁོའི་ངོ་གདོང་
ནི་སེམས་འགྱུ་དྲག་པོའི་དབང་གིས་སྔོ་སྐྱར་གྱུར་ཡོད། མོ་ཁ་ཕྱིར་འཁོར་ནས་བལྟ་བསམ་
དུས། ཁོ་མྱུར་དུ་ཁ་ཕར་འཁོར་ཞིང་ཕར་རྩིག་ཐབ་ཀྱི་ཕྱོགས་སུ་སོང་སྟེ། ང་ཚོ་དང་རྒྱབ་
གཏད་ཅིང་ངག་སྒོ་བསྡམས་ནས་བསྡད་བྱུང་།
ལིན་ཏོན་ལྕམ་མོས་ཐེ་ཚོམ་གྱི་མིག་མདངས་དང་བཅས་ཁོ་ལ་བལྟས་འདུག ཁོའི་
ལུས་ཀྱི་འགུལ་སྟངས་རེ་རེས་ཀྱང་མོའི་ཡིད་ཀྱི་རྦ་རླབས་ཡམ་ཡོམ་དུ་བསྐྱོམས། མོས་མིག་
ཧྲིག་གེར་ཁོ་ལ་ཡུད་ཙམ་བལྟས་རྗེས་ཡང་བསྐྱར་ཁ་གྲག་བྱུང་། གདུང་བ་དང་ཡི་ཆད་
ཀྱིས་མནར་བའི་སྐད་གདངས་ཀྱིས་ང་ལ་བཤད་རྒྱུར།
“ཨ་ཙི། ཁྱོད་ཀྱིས་ལྟོས་དང་། འཆི་བ་ལ་ཐག་མི་རིང་བའི་ང་ལ་བཟོད་སྒོམ་ཙམ་
ཡང་མི་བྱེད། ཁོ་ང་ལ་དུངས་ཚུལ་འདི་འདྲ་རེད། ཡིན་ཡང་འདིས་ཅི་སྐྱོན། ཁོ་སྔར་གྱི་མི་
དེ་མ་རེད། ང་ད་དུང་སྔོན་ཆད་ཀྱི་ཧེ་ཟི་ཁི་ལེ་ཧྥུ་ལ་དགའ། ཁོ་དུས་ནམ་ཡང་ངའི་སེམས་
ཁོང་དུ་གསོན་ཡོད་པས་ང་ཁོ་དང་ལྷན་དུ་འགྲོ་ཆོག ཡང་གཅིག་བཤད་ན།”
མོས་བསམ་བློ་ཅུང་ཟད་བཏང་རྗེས་བཤད་རྒྱུར། “ང་ཆེས་སྡང་བའང་ཞིག་རལ་དུ་
གྱུར་པའི་བཙོན་ར་ལྟ་བུའི་མི་ཡུལ་འདི་རེད། ང་འདི་རུ་བཀག་སྐྱིལ་བྱས་ནས་ཡུན་རིང་
འགོར་སོང་། བདེ་བ་ཅན་གྱི་ཞིང་ཁམས་དེར་མྱུར་དུ་སླེབས་ནས་གཏན་སྡོད་བྱེད་ཐུབ་པར་
སྨོན། ངས་ནི་མིག་ལ་མཆི་མ་འཁོར་ནས་རྒྱང་ལྟ་བྱེད་པ་མིན་ལ། ཟུག་གཟེར་གྱིས་
ཁེངས་པའི་སེམས་ཀྱི་གྱང་ར་བརྟོལ་ནས་ཕྱི་རོལ་ལ་རེ་སྨོན་བྱེད་པ་ཡང་མིན། ངེས་པ་དོན་གྱིས་
གནས་དེར་སླེབས་ཤིང་གནས་དེར་སྡོད་ན་འདོད། ནེ་ལི། ཁྱོད་ཀྱིས་རང་ཉིད་ནི་ང་ལས་
འཇོན་ཐང་ལྡན་ལ། བདེ་སྐྱིད་དང་ལུས་སྟོབས་ཆེ་བར་འདོད་མོད། འོན་ཀྱང་ཁྱོད་ཀྱིས་
ང་ལ་སེམས་ཁྲལ་བྱེད་པའི་གནས་སྟངས་འདི་ད་ལྟ་མྱུར་དུ་རྫོགས་ལ་ཉེ། མི་འགྱངས་པར།
ངས་ཁྱོད་ལ་སེམས་ཁྲལ་བྱེད་དགོས་པ་དང་། ང་ནི་ཁྱོད་ལས་མཆོག་ཏུ་གྱུར་པ་ཡིན་ལ་ཁྱོད་
ཚོ་སུས་ཀྱང་ང་ལ་འགྲན་ཐབས་མེད་པར་འགྱུར་ངེས། ངའི་ཧ་གོ་མ་སོང་། ཁོ་ངའི་མདུན་
ལ་ཡོང་འདོད་མེད་པ་ཡིན་ནམ།” མོས་མུ་མཐུད་དུ་ཆིག་ལབ་བརྒྱབ་དོན། “ངས་བལྟས་
ན་ཁོས་བསམ་བཞིན་དུ་དེ་ལྟར་བྱས་པ་རེད། ཧེ་ཟི་ཁི་ལེ་ཧྥུ། ཁོང་ཁྲོ་མ་ལངས། མྱུར་དུ་
ངའི་མདུན་ལ་ཤོགཧེ་ཟི་ཁི་ལེ་ཧྥུ།”
མོ་བྲེལ་འཚུབ་ཀྱི་ངང་ཡར་ལངས་ཤིང་། ལག་པས་རྐུབ་སྟེགས་ཀྱི་ལག་སྐྱོར་ལ་
བསྙེས་ནས་བསྡད། རེ་སྒུག་གི་ཞུ་བ་དེ་ཐོས་མ་ཐག ཁོ་ཁ་ཕྱིར་འཁོར་ནས་མོའི་མདུན་ཐད་
དུ་ལངས་ཤིང་གདོང་ལ་ཡིད་ཕམ་པའི་རྣམ་འགྱུར་ཤར་འདུག ཁོས་མཆི་མས་བརླན་པའི་
མིག་གཉིས་ཆེས་ཆེར་གདངས་ཏེ། མཐའ་མར་ན་ཟུག་གི་མིག་མདངས་ཀྱིས་མོར་གཟས་
ཏེ་བལྟས་པ་དང་མཉམ་དུ་བྲང་གཞུང་ལ་ཡང་རྩ་འཁུམ་དྲག་པོ་ཞིག་བྱུང་བའི་ཉམས་སྣང་
ཞིག་མངོན་བྱུང་། དང་ཐོག་ཁོ་གཉིས་ཁ་ཁར་ལངས་འདུག དེ་ནས་ཇི་ལྟར་གཞི་གཅིག་
ཏུ་འདྲེས་སོང་བ་ངས་ཀྱང་གསལ་བོ་མ་མཐོང་། ཁཱ་སེ་རེན་སྔོན་དུ་གོམ་གང་མཆོང་མ་
ཐག་ཁོས་མྱུར་དུ་བསྐྱོར་ཏེ་ཕན་ཚུན་ལ་དམ་དུ་འཁྱུད་བྱུང་། ངས་ནི་ནམ་ཞིག་ཁོ་གཉིས་
ཀས་ཕན་ཚུན་ལྷོད་དུས་སྦྱིན་བདག་མས་དབུགས་ཀྱང་གཏོང་ལེན་བྱེད་མ་ཐུབ་པར་འཆི་
མི་འགྲོའམ་སྙམ་པའི་སེམས་ཁྲལ་ཞིག་བྱེད་དགོས་བྱུང་། དེ་ནི་ངོ་མ་ཡིན། ཕར་བལྟས་ན་
སྐབས་དེར་མོ་ནི་དྲན་པ་ཡོངས་སུ་ཤོར་ཟིན་པ་དང་འདྲ་།
ཁོ་ཉེ་འགྲམ་གྱི་འདུག་སྟེགས་ཤིག་ཏུ་ལྟུག་གེར་བསྡད་པ་ན། ང་མྱུར་དུ་ཕར་སོང་ནས་
མོའི་རིག་པ་གསལ་བོ་ཡིན་མིན་ལ་བལྟས་པ་ཡིན། འོན་ཀྱང་ཁོ་ནི་དེ་ལས་ལྡོག་
སྟེ་ཁྱི་སྨྱོན་ཞིག་དང་འདྲ་བར་ཁ་ཆུ་གཏོར་བཞིན་སྲེད་པ་དང་ཕྲག་དོག་འདྲེས་མའི་ངར་
ཤུགས་ཇེ་ཆེར་གྱུར་ཏེ་མོ་སྔར་ལས་ཀྱང་པང་དུ་དམ་པོར་བསྡམས་སོང་། ངེད་གཉིས་
བློ་ཁ་མཐུན་པའི་མི་མིན་ལ། སྐད་ཆ་ཅི་ཞིག་བཤད་རུང་ཁོས་ཁ་ཡ་བྱེད་མི་སྲིད་པ་
ཤེས་པས། ང་ནི་ཕར་རྒྱང་ལ་བཀྱེད་དེ་ཚིག་གཅིག་ཀྱང་མ་སྨྲས་པར་ཅི་བྱ་གཏོལ་མེད་
དུ་ལུས།
ཅུང་ཙམ་འགོར་རྗེས། ཁཱ་སེ་རེན་གྱི་ལུས་པོ་འགུལ་ཙམ་བྱས་པ་དེས་ངའི་སེམས་པ་
ཅུང་ཟད་བདེ་ལ་འབབ་ཏུ་བཅུག མོས་ལག་པ་གཅིག་ཡར་བཀྱགས་ནས་ཁོའི་སྐེ་ལ་འཁྱུད་
ཅིང་། རང་གི་ལུས་པོ་ཡར་བཏེགས་ཏེ་ངོ་གདོང་ཁོའི་འགྲམ་པར་གླན། ཁོས་ཀྱང་ཕྱིར་ལན་
གྱི་ཚུལ་དུ་མོའི་ལུས་པོ་ཧྲིལ་བོར་བྱིལ་བྱིལ་བྱེད་ཞོར་ཁེངས་དྲེགས་ཀྱི་ངང་ནས “ངས་ད་
ལྟ་གཞི་ནས་ཤེས་སོང་། ཁྱོད་ངོ་མ་སྙིང་རྗེ་མེད་པ་ཞིག་རེད། སྙིང་རྗེ་དང་བྲལ་ཞིང་བསམ་
པའང་རྣམ་དག་མ་རེད། སྔོན་ཆད་ཁྱོད་ཀྱིས་ང་ལ་མཐོང་ཆུང་བྱེད་དོན་ཅི་ཡིན། རང་
མགོ་རང་གིས་བསྐོར་ནས་ཅི་བྱེད། ཁཱ་སེ། ངས་ཁྱོད་ལ་སེམས་གསོའི་ཚིག་གཅིག་ཀྱང་
མི་བཤད། འདི་ནི་ཁྱོད་ཀྱིས་རང་སྡུག་རང་གིས་ཉོས་པ་དང་། རང་གིས་རང་ཉིད་སྡུག་ལ་
གཏད་པ་རེད། ཁྱོད་ཀྱིས་ང་ལ་འོ་བྱེད་ཞོར་དུ་ངུས་ནས། ངའི་འོ་དང་མིག་ཆུ་ཡང་བཙན་
གྱིས་བསླངས་སོང་། ཡིན་ནའང་ངའི་འོ་དང་མིག་ཆུ་ཡིས་ཁྱོད་ལ་གནོད་པ་བཟོ་བ་ལས་
མེད། ཁྱོད་སྔོན་ཆད་ང་ལ་དགའ་ན་ང་སྤྱུགས་དོན་ཅི་ཡིན། ཁྱོད་ལ་དེ་འདྲའི་དབང་ཆ་
མེད། ང་ལ་ལན་ཐོབས། སྙིང་རྗེ་རྗེའི་ངང་ནས་ལིན་ཏོན་ལ་འགྲོགས་དོན་ཅི་ཡིན། དབུལ་
ཕོངས་དང་ངོ་ཚ། འཆི་བ། ཐ་ན་སྐྱབས་མགོན་དང་བདུད་འདྲེ་གང་ཞིག་གིས་ཇི་ལྟར་
མནར་གཅོད་བཏང་རུང་། ངེད་གཉིས་ཁ་ཁར་འགྲོ་མི་སྲིད། ཡིན་ཡང་། ཁྱོད་རང་ཉིད་
དེ་ལྟར་བསྒྲུབ་པར་འཐད་པ་བྱུང་བ་རེད། ངས་ཁྱོད་ཀྱི་སེམས་ཆག་རལ་དུ་བཏང་བ་མིན།
ཁྱོད་ཀྱིས་ངའི་སེམས་ཆག་རལ་དུ་བཏང་བ་རེད། ང་ནི་སྐྱེས་པ་ལ་རྒྱ་ཅན་ཞིག་ཡིན་པས་
ཁྱོད་ལས་ལྷག་པར་སེམས་པ་སྐྱོ། ང་མུ་མཐུད་དུ་གསོན་འདོད་རུང་འཚོ་བ་འདི་འདྲིའི་
སྡུག་པོ་ཞིག་རེད། ཨ། སྐྱབས་མགོན། རྣམ་ཤེས་དུར་དུ་སྦས་པའི་དབང་དུ་བཏང་ན། ཁྱོད་
རང་ད་དུང་གསོན་འདོད་ཡོད་སྲིད་དམ།"
“ང་ལ་བཙན་སྐུལ་མ་བྱེད། ང་ལ་བཙན་སྐུལ་མ་བྱེད།” ཁཱ་སེ་རེན་གྱིས་ངུ་ཤུམ་
དང་བཅས་དེ་ལྟར་བཤད “གལ་ཏེ་ང་འཆུག་ཡོད་ན། ངས་དེའི་དོན་དུ་ཚེ་སྲོག་བློས་
གཏོང་དགོས་བྱུང་ཡོད། ད་རུང་མི་ཆོག་གམ། ཁྱོད་ཀྱིས་ང་སྤྱུགས་མྱོང་ནའང་ངས་ཁྱོད་ལ་
ལེ་བདའ་བྱེད་མི་འདོད། ངས་ཁྱོད་ལ་བཟོད་སྒོམ་བྱས་ཟིན་པས་ང་ལ་ཡང་གུ་ཡངས་
གནང་རོགས།”
“མིག་ཟུང་དེ་ལ་ལྟ་ཞོར་ལག་ཟུང་སྐམ་པོ་འདི་ལ་རེག་ཞོར། ངས་ཁྱོད་ལ་གུ་ཡངས་
གནང་དཀའ་མོ་རེད།” ཁོས་ལན་བཏབ་དོན། “ང་ལ་ཡང་བསྐྱར་འོ་བྱོས་དང་། ཁྱོད་ཀྱི་
མིག་གཉིས་ང་ལ་མཐོང་དུ་མ་འཇུག ངས་ཁྱོད་ཀྱི་བྱ་སྤྱོད་མཐའ་དག་ལ་གུ་ཡངས་སྟེར་
ཐུབ། ང་ནི་རང་ཉིད་གསོད་མཁན་ལག་དམར་ལ་དགའ་ཐུབ་རུང་། ཁྱོད་གསོད་མཁན་གྱི་
མི་དེར་ཇི་ལྟར་དགའ་འམ།”
ཁོ་གཉིས་གས་ཁ་མ་གྲགས་པར་ངོ་གདོང་དམ་པོར་སྦྱར། མིག་ཆུ་བཞུར་ནས་ཕན་
ཚུན་གྱི་ངོ་གདོང་བརླན་པར་བྱས། ཆེས་མ་མཐའ་ཡང་ངས་བསམས་ན་མི་འདི་གཉིས་
མཉམ་དུ་སྐྱོ་གདུང་གིས་གློ་སྙིང་ཚལ་བར་འགས་སྙམ་བྱེད་པའི་སྐབས་དེར། ཧེ་ཟི་ཁི་ལེ་
ཧྥུ་ཡང་མཆི་མ་མི་བཞུར་རང་དབང་ཅི་ཡོད།
སྐབས་དེར་ང་ཧ་ཅང་དོགས་མི་བདེ་བར་གྱུར། ཕྱི་དྲོའི་དུས་ཚོད་ཀྱི་འགྲོས་ནི་ཇི་
དྲའི་མགྱོགས་པོ་ལ་ཨང་། ངས་ཚ་ལུ་མ་ཉོ་རུ་མངགས་པའི་མི་དེ་ཕྱིར་སླེབས་བྱུང་། ས་
སྲོད་ཀྱི་ཉི་འོད་འོག་ཏུ། ཕ་གིའི་ལུང་ཤུར་དེའི་ཕྱོགས་སུ་ཅི་མོའུ་ཏོན་གྱི་ལྷ་ཁང་གི་
སྒོ་ཆེན་ལས་མི་ཚོགས་མང་པོ་ཕྱིར་འབུད་ཀྱིན་པ་ཡང་མཐོང་བྱུང་།
“གསོལ་འདེབས་རྫོགས་སོང་། དུས་ཚོད་ཕྱེད་ཀ་འགོར་ན་སྦྱིན་བདག་ཕྱིར་སླེབས་
ངེས།” ངས་དེ་ལྟར་སྙན་ཞུ་བྱས།
ཧེ་ཟི་ཁི་ལེ་ཧྥུས་དམོད་ཚིག་ཅིག་བོར་རྗེས་ཁཱ་སེ་རེན་ལ་སྔར་ལས་ཀྱང་དམ་དུ་
འཐམས། མོ་འགུལ་ཙམ་ཡང་མི་བྱེད། ཡུད་ཙམ་འགོར་རྗེས། སྲང་ལམ་དུ་གཞིས་གཡོག་
ཁྱུ་གཅིག་ཐོན་ནས་ཐབ་ཚང་གི་ཕྱོགས་སུ་སོང་བ་མཐོང་། སྐུ་ཞབས་ལིན་ཏོན་ཡང་ཁོ་
ཚོའི་རྒྱབ་ཀྱི་ཐག་མི་རིང་ས་ཞིག་ན་ཚུར་ཡོང་གིན་འདུག ཁོང་རང་གིས་སྒོ་ཆེན་ཕྱེ་ནས་
ལྷོད་ཡངས་བག་ཕབ་ཀྱི་གོམ་ཁ་སྒྱུར་གྱིན་ཉེ་སར་བཅར་ཡོང་བཞིན་ཡོད་ལ། དབྱར་ཁ་
ལྟར་ཉི་འོད་དྲོ་ཞིང་རླུང་འཇམ་པའི་ཕྱི་དྲོ་དེར་རོལ་མྱོང་བྱེད་ཀྱིན་པ་དང་འདྲ།
“ཁོང་ཕྱིར་སླེབས་བྱུང་།” ངས་སྐད་ཅོར་བརྒྱབ་དོན།
“སྐྱབས་མགོན་གྱི་ཁ་ངོར་བསམས་ནས་མྱུར་དུ་སྒོར་སོང་། མདུན་ཕྱོགས་ཀྱི་ཐེམ་
སྐས་བརྒྱུད་དེ་སོང་ན་མི་མེད། མྱུར་དུ་སོང་། ནགས་གསེང་ནས་ཅུང་ཙམ་སྡོད་ཅིག
ཁང་པའི་ནང་འཛུལ་རྗེས་ཁྱོད་དེ་ནས་ཕྱིར་བུད།”
“ང་མི་འགྲོ་ཐབས་མེད་རེད། ཁཱ་སེ།” ཧེ་ཟི་ཁི་ལེ་ཧྥུས་དེ་ལྟར་ཟེར་བཞིན་ཁོའི་
མཛའ་གྲོགས་ཀྱི་པང་ལས་ཐར་བར་འདོད། “ང་མ་ཤི་ཚེ་ཁྱོད་གཉིད་དུ་མ་ཤོར་སྔོན་ལ་
ངེས་པར་དུ་ཡང་བསྐྱར་བལྟ་རུ་ཡོང་ངེས། ང་ཁྱོད་ཀྱི་སྒེའུ་ཁུང་གི་འགྲམ་ནས་གོམ་པ་ལྔ་
ཡང་རྒྱང་ལ་མི་འགྲོ།”
“ཁྱོད་འགྲོ་མི་ཆོག” མོས་ལན་དེ་ལྟར་བཏབ་སྟེ་ཤེད་ཤུགས་ལྷག་མ་ཅི་ཡོད་ཀྱིས་
ཁོར་དམ་དུ་འཐམས། “ངས་ཁྱོད་འགྲོ་རུ་མི་འཇུག ངས་ཁྱོད་ལ་བཤད།”
“དུས་ཚོད་གཅིག་ལ་ཁ་གྱེས་པས་ཆོག” ཁོས་བྲེལ་འཚུབ་ཀྱིས་རེ་ཞུ་བྱས།
“སྐར་མ་གཅིག་ལའང་མི་ཆོག" མོས་དེ་ལྟར་བཤད།“ང་མི་འགྲོ་ཐབས་མེད་
རེད། ལིན་ཏོན་ཐོན་ལ་ཉེ།” བཙན་འཛུལ་བ་དེས་དངངས་
སྐྲག་དང་བཅས་དེ་ལྟར་བཤད།
ཁོ་ཡར་ལངས་ནས་མོའི་ལག་པ་ལས་ཐར་ཐབས་བྱེད། འོན་ཀྱང་ཁཱ་སེ་ཡིས་སྔར་
ལས་ཀྱང་དམ་དུ་བསྡམས། མོའི་དབུགས་ཧལ་ཧལ་ངང་གདོང་ལ་སྨྱོ་ཧམ་འདྲེས་མའི་ཆོད་
སེམས་ཤིག་མངོན་འདུག
མོས་སྐད་གསང་མཐོན་པོས “མི་ཆོག ཝེ། མ་འགྲོ། འདི་ཐེངས་ཆེས་རྗེས་མ་ཡིན། ཨེ་
དི་ཀས་འུ་གཉིས་ལ་གནོད་འཚེ་གཏོང་མི་སྲིད། ཧེ་ཟི་ཁི་ལེ་ཧྥུ། ང་ཤི་རྒྱུ་རེད། ང་ཤི་རྒྱུ་རེད།”
“གླེན་པ་ཁོ། དངོས་གནས་ཐོན་བྱུང་།” ཁོས་སྐད་ཅོར་རྒྱག་ཞོར་སྔར་གྱི་འདུག་སར་
ལོག་ནས། “དེ་འདྲ་མ་བྱེད། སྙིང་ཉེ་མ། ཁཱ་སེ་རེན། ང་མི་འགྲོ། གལ་ཏེ་ཁོས་མེ་མདའ
ཡིས་བརྒྱབ་ན། ངས་ཁ་ནས་སྨོན་ལམ་འདེབས་ཞོར་འཆི་ངེས་ཡིན།”
ཁོ་གཉིས་ཡང་བསྐྱར་ཕན་ཚུན་ལ་དམ་དུ་འཐམས།
ངས་སྦྱིན་བདག་གི་གོམ་སྒྲ་ཐོས་པས་དངངས་སྐྲག་སྐྱེས་ཏེ། ཐོད་པ་ནས་རྔུལ་ཆུ་ཆད་
མེད་དུ་བཞུར། དེ་བས་གདུག་རྩུབ་ཀྱི་ངང་ནས། “ཁྱོད་ཀྱིས་མོའི་ཉོག་གཏམ་ལ་མ་ཉན།
མོས་རང་ཉིད་ཀྱིས་ཅི་ཞིག་བཤད་བཞིན་པའང་མི་ཤེས། རིག་པ་མི་གསལ་ཞིང་སྐྱོན་ཡོན
གྱི་དབྱེ་བའང་འབྱེད་མི་ནུས། ཁྱོད་ཀྱིས་མོ་བརླགས་འདོད་དམ། ཡར་ལོངས་དང་། མོའི་
པང་ལས་ཐར་ཐུབ། ཁྱོད་ཀྱིས་ལས་འདི་འདྲ་ངན་པ་བྱས་པས། ང་ཚོ་ཚང་མ་ཚར་སོང་།
སྦྱིན་བདག་མ་དང་ཞལ་ཏ་མ་ཆ་ཚང་ཚར་སོང་བ་རེད།”
ངས་འཚབ་འཚུབ་ཀྱི་ངང་ནས་རང་གི་ལག་ཟུང་གཅུ་ཞོར་སྐད་ཅོར་བརྒྱབ། སྐུ་
ཞབས་ལིན་ཏོན་གྱིས་སྐད་སྒྲ་ཐོས་མ་ཐག་གོམ་པ་ཇེ་མྱུར་དུ་བཏང་། ང་ནི་སྐྲག་ནས་ཅི་
བྱེད་འདི་བྱེད་མེད་པར་གྱུར་པའི་སྐབས་དེར། ཁཱ་སེ་རེན་གྱི་ལག་པའི་ཤེད་ཤུགས་ཟད་
ནས་མར་ལྷུང་བ་དང་། མགོ་ཡང་མདུན་ཐད་དུ་སྒུར་བྱུང་བས་ངའི་སེམས་ལ་རེ་ཞིག་དགའ་སྤྲོ་སྐྱེས་བྱུང་།
“མོ་བརྒྱལ་སོང་། ཡང་ན། ཤི་སོང་ངམ། འདི་ལྟར་འགོར་འགྱངས་བྱས་ཏེ་མཐའ་
འཁོར་གྱི་མིའི་ཁུར་བོ་ཇེ་ལྕི་དང་། སྡུག་བསྔལ་ཇེ་ཆེར་གཏོང་བ་ལས་ཤི་ན་དགའ།” ངས་
དེ་ལྟར་བསམས།
ཨེ་དི་ཀ་ནི་ཁྱིམ་ནང་ལ་རང་འདོད་ཀྱིས་འཛུལ་མཁན་དེའི་ཕྱོགས་ལ་མཆོང་
ཡོང་། དངངས་སྐྲག་དང་ཁོང་ཁྲོའི་དབང་གིས་ངོ་མདོག་སྐྱ་བོར་གྱུར་འདུག ཁོས་ཧེ་ཟི་ཁི་
ལེ་ཧྥུ་ཇི་ལྟར་ཐག་གཅོད་བྱེད་འདོད་ཡོད་པ་ངས་ཤེས་ཐབས་བྲལ། འོན་ཀྱང་། བསམ་ཡུལ་
ལས་འདས་པ་ཞིག་ལ་ཧེ་ཟི་ཁི་ལེ་ཧྥུས་བསམ་དབང་དྲན་དབང་མེད་པར་གསོན་ཤུགས་
དང་བྲལ་བའི་བེམ་པོ་ཞིག་ཁོའི་པང་ལ་གཏད་བྱུང་བས། འཁོན་འཛིང་དྲག་པོ་དེ་ཡང་གློ་
བུར་དུ་ཞི་བར་བྱས་སོང་།
“ལྟོས་དང་། ཁྱོད་རང་བདུད་འདྲེ་ཞིག་མིན་ཚེ་ཐོག་མར་མོ་རང་སྐྱོབས། དེ་ནས་ང་
ལ་སྐད་ཆ་ཤོད” ཅེས་བཤད་ཅིང་། གོམ་པ་དལ་མོར་སྤོ་ཞོར་ཕར་སོང་སྟེ་ཚོམས་ཆེན་དུ་
བསྡད། སྐུ་ཞབས་ལིན་ཏོན་གྱིས་ང་ཕར་བོས་པ་དང་། ངེད་གཉིས་ཀས་བྱ་ཐབས་སྣ་མང་
ཞིག་སྤྱད་མཐར་མོ་གཞི་ནས་སད་བྱུང་། ཡིན་ཡང་མོའི་བློ་རིག་རྩ་བ་ནས་མི་གསལ་ལ།
དངན་པ་འཐེན་ཞིང་འཁུན་སྒྲ་འབྱིན་པ་ལས་མི་ངོ་ཡང་ཟིན་ཐུབ་ཀྱིན་མེད།
ཨེ་དི་ཀའི་མོའི་བཟོ་ལྟ་དེ་མཐོང་ནས་བྲེལ་འཚུབ་ཆེན་པོ་ལངས་ཏེ་མོའི་སྡིག་པའི་
གྲོགས་པོ་དེ་ཡང་སྔར་ནས་བརྗེད་ཚར་འདུག འོན་ཀྱང་ངས་བརྗེད་ག་ལ་སྲིད། དེ་བས་
གོ་སྐབས་ཤིག་མཐོང་མ་ཐག་ངས་ཧེ་ཟི་ཁི་ལེ་ཧྥུ་ལ་ད་ལྟ་ཁཱ་སེ་ལ་སྐྱོན་མེད་པ་དང་མྱུར་དུ་
ཁྱིམ་འདི་དང་ཁ་འབྲལ་དགོས། དོ་དགོང་གི་མོའི་གནས་ཚུལ་སང་ཉིན་ངས་ཁྱོད་ལ་བཤད་
ཆོག་ཅེས་གདམས་པ་ཡིན། “ང་སྒོ་འདིའི་ནང་ནས་ཕྱི་ལ་འགྲོ་ཆོག འོན་ཀྱང་ང་ལྷས་རའི་
ནང་ནས་ཕྱི་ལ་འགྲོ་མི་སྲིད། ནེ་ལི། ཡིད་ལ་ཟུངས། ཁྱོད་ཀྱི་ཁ་ནས་བཤད་པ་དེ་ངེས་
པར་དུ་བསྒྲུབས་དགོས། སང་ཉིན་ངས་ཐང་ཤིང་སྡོང་པོའི་འོག་ཏུ་ཁྱོད་ལ་བསྒུག་ནས་འདུག
ཡིད་ལ་ཟུངས། དེ་ལྟར་མིན་ཚེ། ངས་ལིན་ཏོན་ཡོད་མེད་ལ་སྣང་དོགས་སྤུ་ཙམ་ཡང་མི་
བྱེད། ཡང་བསྐྱར་ཁྱིམ་ལ་འཛུལ་ངེས་ཡིན།” ཞེས་ལན་བཏབ།
མལ་ཁང་གི་སྒོ་ཕྱེད་ཙམ་ཕྱེ་ཡོད་ལ། མགྱོགས་མྱུར་གྱི་ངང་ནས་མིག་བཤེར་ཞིག་བྱས་
རྗེས་ངས་རྫུན་བཤད་མེད་པ་ཤེས་ཏེ། མི་ལས་ངན་དེ་ཡང་ད་གཟོད་ཁང་པའི་ནང་ནས་ཕྱི་
རོལ་ཏུ་འགྲོ་རྒྱུར་འཐད་པ་བྱུང་སོང་།

ལེའུ་བཅུ་དྲུག་པ།

ཧ་ལམ་ཉིན་དེའི་དགོང་མོའི་ཆུ་ཚོད་བཅུ་གཉིས་ཀྱི་སྟེང་མངལ་དུ་ཟླ་བ་བདུན་
འགོར་མེད་པའི་སྙིང་རྗེ་ཞིང་ཉམ་ཆུང་བའི་བུས་པ་སྟེ། ཁཱ་སེ་རེན་ཆུང་བ(ཁྱོད་ཀྱིས་རླུང་
ཁའི་རི་ཁྱིམ་དུ་མཐོང་བ་དེ) མི་ཡུལ་དུ་སྐྱེས། དེ་ནས་ཆུ་ཚོད་གཉིས་འགོར་རྗེས་མོའི་ཨ་
མ་ཚེ་ལས་འདས་སོང་། གོ་རིམ་དེའི་ནང་ཨ་མ་དེའི་བློ་རིག་ཐོག་མཐའ་བར་གསུམ་དུ་
གསལ་བོ་ཞིག་མ་བྱུང་། མོས་ཧེ་ཟི་ཁི་ལེ་ཧྥུ་རང་གི་གམ་དུ་མེད་པ་ཡང་ཤེས་མེད་ལ། ཁྱོ་ག་
ཨེ་དི་ཀ་ཡང་ངོས་མ་ཟིན།
ཨེ་དི་ཀས་ཆུང་མ་འདས་པར་སྡུག་བསྔལ་བྱེད་པའི་ངང་ཚུལ་ནི་དངོས་གནས་སེམས་
སྨྲེང་བར་བྱེད་པ་ཞིག་རེད། བྱེ་བྲག་གི་གནས་སྟངས་ཞིབ་བརྗོད་བྱེད་མི་དགོས་ཏེ། རྗེས་
སུ་བྱུང་བའི་ཤུགས་རྐྱེན་དེ་དག་ལ་འདང་བརྒྱབ་ན་སྐབས་དེར་ཁོའི་སེམས་པར་རྨང་ནས་
གས་ཆག་ཤོར་སོང་བར་ཐེ་ཚོམ་མི་འདུག
ད་དུང་ངའི་སེམས་སུ་བཟོད་དཀའ་བའི་དོན་དག་ཅིག་ཡོད་པ་ནི། ཁཱ་སེ་རེན་གྱིས་
ཁོ་ལ་བུ་རྒྱུད་ཅིག་ཤུལ་དུ་བསྐྱུར་མེད་པ་དེ་རེད། ངས་ཕྱོགས་གཅིག་ནས་ཉམ་ཐག་པའི་
གསར་བཙས་བུ་མོ་ཆུང་ཆུང་དེར་ཞིབ་ལྟ་བྱེད་ཞོར་རང་དབང་མེད་པར་དངན་པ་འཐེན་
དགོས་བྱུང་ལ། ཕྱོགས་གཞན་ཞིག་ནས་ལིན་ཏོན་རྒན་པས་ཁྱིམ་གཞིས་ཀྱི་རྒྱུད་འཛིན་
ཐོབ་ཐང་ཁོ་རང་གི་བུ་མོར་གནང་ཆོག་ན་ཡང་། ཁོའི་བུ་ཡི་བུ་མོ་སྟེ་ཚ་མོར་བརྒྱུད་སྤྲོད་
བྱེད་མི་ཆོག་པའི་གཏན་འཁེལ་ཞིག་བཟོས་པ་དེར་ཡི་མ་རང་བའི་འཁང་ར་བྱེད་འདོད་
བྱུང་། ཅིའི་ཕྱིར་འདི་འདྲའི་ཕྱོགས་རིས་ཡོད་དགོས་པ་རེད་ཨང་། འདི་ནི་དངོས་གནས་
ལས་བསོད་རླུང་རྟ་དམན་པའི་བྱིས་པ་ཞིག་རེད་ཨང་། ངོ་མ་སྙིང་རེ་རྗེ། གལ་ཏེ་མོ་རང་
འཇིག་རྟེན་དུ་སླེབས་ནས་ཆུ་ཚོད་འགའ་ལས་མ་འགོར་བར་ངུ་ཐེངས་གཅིག་གིས་སྲོག་
འགགས་པ་ཡིན་ན་ཡང་འགྲིག་ཡོད་དེ། སུས་ཀྱང་དེ་ལ་དོ་སྣང་ཆེན་པོ་བྱ་མི་སྲིད། རྗེས་
ནས་ང་ཚོས་ད་གཟོད་བུ་མོ་དེར་བཟུང་བའི་བརྩེ་མེད་ཀྱི་རྣམ་འགྱུར་རིམ་གྱིས་ཡོ་བསྲང་
བྱེད་ཐུབ་ཡོད། ཡིན་ནའང་མོའི་གནས་སྟངས་ནི་ཇི་འདྲའི་གྲོགས་མེད་ཁེར་རྐྱང་ཞིག་
ཡིན་ཨང་། ཐ་ན་མོའི་མི་ཚེ་གང་བོའི་མཇུག་འབྲས་ཀྱང་གནས་སྟངས་འདི་ལས་འགོངས་
མི་སྲིད་སྙམ་པའི་སེམས་ཁྲལ་ཞིག་ཀྱང་ངང་གིས་སྐྱེས་བྱུང་།
ཉིན་གཉིས་པའི་ཞོགས་པར་སྒོའི་ཕྱི་རོལ་ནི་དཀར་གསལ་ལེར་སྣང་ཞིང་། ཉི་འོད་ཁུ་
སིམ་མེར་སྒེའུ་ཁུང་བརྟོལ་ནས་འཇམ་ཐིང་ཐིང་གི་ཁང་པའི་ནང་འཕྲོས་པ་དང་། འཇམ་
མཉེན་གྱི་འོད་ཟེར་རིམ་པ་ཞིག་མལ་ཁྲིའི་སྒང་དང་དེ་ཐོག་ཏུ་ཉལ་ཡོད་པའི་མི་ཡི་ལུས་
སྟེང་ལ་འཕྲོས་འདུག
ཨེ་དི་ཀ་ལིན་ཏོན་གྱིས་མགོ་བོ་སྔས་འབོལ་ལ་བསྙེས་ནས་མིག་ཟུང་བཙུམས་པ་དང་།
ཁོའི་གཞོན་ཞིང་མཛེས་པའི་ངོ་གདོང་ནི་འགྲམ་དུ་བདེ་བར་གཟིམ་ཡོད་པའི་ཚེ་འདས་མ་
དེའི་བཞིན་རས་དང་འདྲ་བར་དཀར་པོ་དཀར་རྐྱང་དུ་སྣང་ཞིང་། ཧ་ལམ་འཕག་འགུལ་
ཙམ་ཡང་བྱེད་རྒྱུ་མེད་པར་ལུས་འདུག འོན་ཀྱང་མི་འདྲ་ས་ཞིག་ཡོད་པ་ནི་ཁོའི་གདོང་གི་
རབ་ཏུ་ངལ་ཞིང་སྡུག་གིས་ནོན་པའི་རྣམ་འགྱུར་དེ་ཡིན་ལ། དེ་ལས་ལྡོག་སྟེ་མོའི་ངོ་གདོང་
ལས་ཞི་འཇམ་བག་ལྷོད་ཀྱི་ཉམས་སྣང་ཞིག་མངོན་ཡོད། མོའི་དཔྲལ་བ་འཇམ་ཞིང་སྙོམས་
ལ། མིག་ཟུང་ཡོངས་སུ་བཙུམས་པ་དང་། མཆུ་སྒྲོས་ཀྱི་ཟུར་དུ་འཛུམ་ཆུང་ཞིག་ཤར་འདུག
དེའི་ངང་ཚུལ་ནི་ལྷ་ཡི་ཕོ་ཉ་ཡོད་ཚད་ལས་ཀྱང་མཛེས་ཤིང་མཆོག་གོ་སྙམ་པའི་སྣང་བ་སྟེར་བ་ཞིག་རེད།
རྟག་བརྟན་ལྷིང་འཇགས་ཀྱི་ཀློང་དུ་མོ་བདེ་བར་གཟིམ་པའི་ངང་ཚུལ་དེས་ངའི་
སེམས་ཀྱི་གཞུ་མོ་ཡང་རང་དབང་མེད་པར་བཀུག་བྱུང་། ངས་ཁྱད་འཕགས་ཚེ་འདས་
མ་དེ་བདག་འཛིན་ཞེན་ཆགས་མེད་པར་བདེ་བར་གཟིམ་པའི་ངང་ཚུལ་དེར་ཅེར་ནས་
ཡུད་ཙམ་བསྡད་པ་ན། སེམས་ཁོང་དུ་དྭངས་གཙང་ལྷད་མེད་ཀྱི་དད་སེམས་གཙང་མ་
ཞིག་ཐོལ་གྱིས་འཕྱུར་ནས་བྱུང་། བླ་ན་མཐོ་བའི་མོ་རང་སེམས་ཁྲལ་གང་ཡང་མེད་པར་
བདེ་བར་གཟིམས་པའི་སྣང་བརྙན་ལ་ཕུར་ཚུགས་སུ་ཅེར་ནས་སྡོད་དུས། གློ་བུར་དུ་ཡིད་
ལ་མོས་དུས་ཚོད་འགའི་སྔོན་ལ་བཤད་པའི་སྐད་ཆ་དེ་དག་འཁོར་ཡོང་ཞིང་། ངང་ངམ་
ཤུགས་ཀྱིས་མོ་ནི་ང་ཚོ་མི་གཞན་ཐམས་ཅད་ལས་བླ་རུ་འཕགས་འདུགམི་ཡུལ་དུ་གནས་
ཀྱང་རུང་ལ། ལྷ་ཡི་ཡུལ་དུ་སླེབས་ནའང་ཆོག གང་ལྟར་མོའི་རྣམ་ཤེས་ཀྱིས་སྐབས་འདིར་
སྐྱབས་མགོན་གྱི་མདུན་དྲུང་དུ་མཇུག་མཐའི་གནས་མལ་རྙེད་ཡོད་ངེས་ཞེས་སེམས་སུ་
ཆིག་ལབ་ཅིག་རྒྱག་དགོས་བྱུང་།
འདི་ནི་ངའི་ཐུན་མོང་མ་ཡིན་པའི་དྲན་ཚུལ་ཞིག་ཡིན་མིན་ཁ་ཚོན་མི་ཆོད་མོད།
གང་ལྟར་ངས་བེམ་པོ་སྲུང་བའི་སྐབས་སུ་མི་གཞན་ཞིག་གིས་གམ་དུ་སྐྱོ་བའི་མིག་ཆུ་
འདོན་ཞོར་ངུ་འབོད་ལྷང་ལྷང་བྱེད་པ་ལྟ་བུའི་དོན་དག་མ་བྱུང་ཚེ། ང་རང་སེམས་རབ་ཏུ་
སྡུག་ཅིང་མི་སྐྱིད་པའི་གནས་སྐབས་དེ་འདྲ་ཉུང་ཉུང་རེད།
ད་ལྟ་ངས་མཐོང་བ་ནི་མི་ཡུལ་དང་དམྱལ་བའི་དོན་དག་གང་ཞིག་གིས་ཀྱང་མོའི་
གཉིད་ཀྱི་བདེ་བ་འཕྲོག་ཐབས་མེད་པ་དེ་རེད། དེའི་ཕྱིར་ང་ནི་བློ་བདེ་ཡིད་ཚིམ་གྱི་ངང་
ནས་བསྡད་པ་ཡིན། མོ་ད་ལྟ་མུ་མཐའ་བྲལ་ཞིང་འོད་སྣང་གིས་ཕྱུག་པའི་རྟག་བརྟན་གྱི་
ཞིང་ཁམས་ཤིག་ཏུ་སླེབས་ཡོད་པར་ཐེ་ཚོམ་ཅི་ཡང་མེད། གནས་དེ་རུ་ཚེ་སྲོག་གི་མེ་ལྕེ་
ནམ་ཡང་ཞི་མི་སྲིད་ཅིང་། བརྩེ་བའི་ཆུ་རྒྱུན་ཡང་ནམ་ཞར་ཆད་མི་སྲིད་ལ། གང་སར་
བརྩེ་བའི་དྲོད་ཀྱིས་ཁྱབ་ཡོད་ངེས། དུས་སྐབས་དེ་འདྲ་ཞིག་ཏུ། ངས་ཐ་ན་སྐུ་ཞབས་
ལིན་ཏོན་གྱི་བརྩེ་དུང་གི་ཁྲོད་དུའང་སྒེར་སེམས་ཀྱི་དྲི་མ་ཞིག་འདྲེས་འདུག་སྙམ་བྱུང་
སྟེ། ཁོས་ནི་ཁཱ་སེ་རེན་སྡུག་བསྔལ་གྱི་ར་བ་ལས་ཐར་བར་དེ་འདྲའི་སེམས་སྡུག་བྱེད་
ཀྱིན་པས་སོ།།
མོས་དེ་འདྲའི་གཉའ་རེངས་དང་ངང་ཐུང་གིས་མི་ཚེ་ཞིག་རྫོགས་པར་བྱས་ཟིན་
ནའང་། མཇུག་མཐར་མཚོ་ཁུག་གི་རླུང་ཞི་རླབས་འཇགསཀྱི་བདེ་བ་ལ་ལོངས་སུ་
སྤྱོད་པའི་ཐོབ་ཐང་ཡོད་མེད་ལ་ཁྱོད་རང་ཡང་དོགས་པ་ཟ་ཆོག ཞེ་ལྷོད་ལ་བབས་ནས་
བསམ་གཞིག་བྱེད་དུས་ངོ་མ་དེ་འདྲའི་སོམ་ཉི་ཡི་དྲ་བར་མི་ཚུད་རང་དབང་ཅི། ཡིན་
ནའང་མིག་མདུན་གྱི་མོའི་བེམ་པོ་དེ་མཐོང་དུས་ངའི་དོགས་གཞི་དེ་གར་སོང་ཆ་མེད་
དུ་བཟོས་སོང་། བེམ་པོ་དེའི་ངང་ཚུལ་གྱིས་ཞི་འཇགས་ཀྱི་ཞིང་ཁམས་ཤིག་གསལ་ལེར་
བསྟན་འདུག དེས་ནི་ཤ་ཁྲག་གདོས་བཅས་ཀྱི་བེམ་པོའི་ཁང་ཁྱིམ་ལྟ་བུར་བཞུགས་
པའི “མགྲོན་པོ” ”དེར་རྟག་བརྟན་གྱི་བདེ་བ་ཞིག་ཐོབ་ཟིན་པར་ར་སྤྲོད་བྱེད་ཀྱིན་པ་
དང་མཚུངས།
སྐུ་ཞབས་ལགས། ཁྱེད་ཀྱིས་འདང་བརྒྱབ་ན་འདི་ལྟ་བུའི་མི་ཞིག་འཇིག་རྟེན་གཞན
དེར་བདེ་ཞིང་སྐྱིད་པར་གནས་སྲིད་དམ། ངས་ངོ་མ་དོན་དག་དེ་ཤེས་འདོད་ཆེ།
ངས་ལྕམ་དེན་ལགས་ཀྱི་དྲི་བར་ལན་མ་བཏབ། རྒྱུ་མཚན་ནི་མོའི་དྲི་བ་དེ་སྐབས་
བབ་ཀྱི་བརྗོད་བྱ་ལས་རིང་དུ་བརྒལ་འདུག་སྙམ་པས་ཡིན།
ཁཱ་སེ་རེན་ལིན་ཏོན་གྱི་མི་ཚེ་ལ་ཕྱིར་བལྟས་ཤིག་བྱས་ཚེ། མོར་སྤྲོ་སྐྱིད་ལྡན་ངེས་པར་
ཡིད་ཆེས་བྱ་ཐབས་བྲལ། ཡིན་ནའང་ང་ཚོས་སྔར་བཞིན་སྐྱབས་མགོན་གྱིས་མོའི་ལས་
སྐལ་ཇི་ལྟར་བཀོད་སྒྲིག་བྱེད་པར་གུས་བརྩི་བྱེད་རྒྱུ་ལས་མེད།
ཕར་བལྟས་ན་སྦྱིན་བདག་ནི་གཉིད་ཀྱིས་ཡོངས་སུ་བཟི་འདུག ཁྲི་གདུགས་ཉི་མ་
དགུང་དུ་འཕགས་རྗེས། ངས་དོན་དག་གཞན་གང་ལ་ཡང་དོ་སྣང་མ་བྱས་པར་མལ་ཤག་
ལས་སྒོར་བུད་དེ་ཕྱི་རོལ་གྱི་དྭངས་གཙང་གི་མཁའ་དབུགས་གསར་བའི་ནང་ཡོང་བ་ཡིན།
གཡོག་པོ་ཚོས་ང་རང་མཚན་གང་བོར་མ་གཉིད་པར་ད་ལྟ་རིག་པ་རྡབ་རྡིབ་ངང་གཉིད་
ཁུགས་ཏེ་ཕྱི་རོལ་ཏུ་སེམས་ཁམས་ལྷོད་གཡེང་རེ་བྱེད་དུ་བསྐྱོད་པ་རེད་འདོད་ཀྱིན་ཡོད་
ངེས། འོན་ཀྱང་དྲང་མོར་བཤད་ན། ང་རང་སྒོ་ཕྱིར་བུད་པའི་དམིགས་ཡུལ་གཙོ་བོ་ནི་སྐུ་
ཞབས་ཧེ་ཟི་ཁི་ལེ་ཧྥུ་ལ་ཐུག་འཕྲད་ཅིག་བྱེད་འདོད་པ་དེ་ཡིན། གལ་སྲིད་ཁོས་མཚན་
གང་བོར་ལོ་འདབ་ལྷུང་བཞིན་པའི་ཐང་ཤིང་ནགས་གསེབ་དེར་སྒུག་བསྡད་པ་ཡིན་ན།
ཁང་པའི་ནང་གི་ཟང་ཟིང་ཅུང་ཙམ་ཡང་ཐོས་ཡོད་མི་སྲིད། བརྒྱ་ལ་ཁོས་ཅི་ཞིག་གོ་ཡོད་
ནའང་གཞིས་ཀའི་ཕོ་ཉ་རྟར་ཞོན་ནས་ཅི་མོའུ་ཏོན་དུ་བརྒྱུགས་པའི་རྨིག་སྒྲ་ཙམ་ལས་
གཞན་ཡོད་མི་སྲིད། གལ་ཏེ་ཁོ་མདང་དགོང་གཞིས་ཀའི་ཐག་ཉེ་སར་བཏུད་པ་ཡིན་ན།
ཁང་པའི་ནང་གི་སྒྲོན་འོད་ཕར་འགུལ་ཚུར་འགུལ་བྱེད་པ་དང་། སྒོ་ཆེན་འཁྱུག་ཙམ་ལ་
ཕྱེ་ཞིང་འཁྱུག་ཙམ་གྱིས་བརྒྱབ་འགྲོ་བ་སོགས་མཐོང་ངེས་ལ། དེར་བརྟེན་ནས་ཁང་པའི་
ནང་དུ་དོན་དག་ཅིག་བྱུང་ཟིན་པ་ཚོར་ཡོད་ཀྱང་སྲིད། ངས་ཁོ་བཙལ་ན་འདོད་མོད། འོན་
ཀྱང་དངོས་སུ་བཙལ་ནས་རྙེད་པར་ཡང་སྐྲག་སྣང་ཞིག་འདུག ངས་འཇིགས་སུ་རུང་བའི་
གནས་ཚུལ་འདི་ཁོ་ལ་མི་བཤད་ག་མེད་དུ་གྱུར་ཡོད། སྔ་ས་ནས་དོན་དག་དེར་ཁ་གཏད་
འཇལ་ཐབས་ཤིག་བཙལ་ཏེ་ལས་འགན་རྫོགས་པར་བྱེད་འདོད་ན་ཡང་། དངོས་སུ་ཁོ་ལ་
འཕྲད་དུས་ངས་ཁ་བརྡའི་མགོ་ཇི་ལྟར་རྩོམ་དགོས་པ་ཤེས་མ་སོང་།
ཕར་ནགས་རའི་ནང་ཅུང་ཟད་འཛུལ་བ་ན། མ་གཞི་ཁོ་གནས་དེར་སྡོང་རྒན་ཞིག་ལ་བསྙེས་
ནས་མགོ་རྗེན་དུ་སྐྲ་ལོ་ཡོངས་རྫོགས་ཟིལ་བས་བརླན་ཏེ་བསྡད་འདུག ལྗོན་ཤིང་
གི་ཡལ་ག་དང་ལོ་འདབ་ཀྱི་སྟེང་དང་སྣེ་རུ་ཆགས་པའི་ཟིལ་ཆུའི་དོག་པ་རེ་རེ་ཁོའི་ཉེ་
འཁོར་དུ་འཐོར་གྱིན་གདའ། ཁོས་འདུག་སྟངས་དེ་རྒྱུན་འཁྱོངས་བྱས་ཏེ་གནས་གཅིག་ཏུ་
འགྲེངས་ནས་དུས་ཚོད་ཡུན་རིང་འགོར་ཡོད་ཚོད་རེད། ངས་སྐྱ་ཀ་ཁྲ་མོ་ཆ་གཅིག་ཁོ་དང་
ཁྲུ་གསུམ་གྱི་བར་ཐག་ལས་མེད་པའི་གནས་སུ་ཕར་འཕུར་ཚུར་འཕུར་བྱེད་པ་དང་། ཧ་
ལམ་དེ་ཚོས་ཁོ་ཤིང་དུམ་ཞིག་ཏུ་འཁྲུལ་ཏེ་མགོ་ཐོག་ཏུ་ཚང་བཟོ་བར་བྲེལ་གྱིན་པ་མཐོང་།
ང་ཉེ་བར་བཅར་མ་ཐག ད་གཟོད་བྱ་དེ་དག་འཕུར་སོང་།
ཁོས་མིག་ལྕིབས་ཡར་འདེགས་ཙམ་བྱས་ཏེ་བཤད་རྒྱུར།
“མོ་ཤི་སོང་ངམ། ཁྱོད་མ་ཐོན་གོང་ནས་ངས་ཤེས་སོང་། ཁྱོད་ཀྱིས་ལག་ཕྱིས་དེ་ཕྱིར་
བསྡུ་རོགས། ངའི་སྔུན་ནས་མིག་ཆུ་འདོན་མི་དགོས། ཁྱོད་ཚོ་ཚང་མ་དམྱལ་བར་སོངས་
ཤིག མོ་ལ་ཁྱོད་ཚོའི་མིག་ཆུ་དེས་ཕན་ཐོགས་ཅི་ཡང་མེད།”
ང་ནི་མོའི་ཆེད་དུ་ངུ་བ་ཡིན་ལ། དྲང་མོར་བཤད་ན་ཁོའི་ཆེད་དུའང་ངུ་བ་ཡིན།
མཚམས་ལན་རེར་ང་ཚོས་རང་དབང་མེད་པར་ཁོ་རང་དང་། ཡང་ན་མི་གཞན་ལ་བརྩེ་བ་
ཅུང་ཙམ་མེད་པའི་མི་དེ་འདྲར་ཡང་སྙིང་རྗེ་སྐྱེ་རྒྱུ་ཡོད། ངས་ཁོའི་ངོ་གདོང་ལ་བལྟས་པ་
ན། ཁོས་དེ་མ་ཐག་སྙིང་དམར་པོ་ཚལ་བར་འགས་བྱེད་ཀྱི་དོན་ངན་བྱུང་བ་ཤེས་སོང་། དེ་
མུར་ངའི་སེམས་སུ་ཡང་གླེན་པའི་དྲན་ཚུལ་ཞིག་ཤར་བ་སྟེ། ཧ་ལམ་སྐབས་དེར་ཁོའི་སྙིང་
ལ་ཤ་འདར་རྒྱག་ཅིང་། ཁ་ཤ་ལྷབ་ལྷུབ་ཏུ་འདར་ཞོར་ཁ་ཏོན་གསོལ་འདེབས་བྱེད་ཀྱིན་
འདུག་སྙམ། རྒྱུ་མཚན་ནི་ཁོའི་མིག་ཟུང་གིས་ས་ངོས་ལ་ཅེར་ཞིང་མཆུ་སྒྲོས་འགུལ་ཙམ་
འགུལ་ཙམ་བྱེད་ཀྱིན་འདུག
“རེད་ཡ། མོ་ཤི་སོང་།” ངས་ལན་འདེབས་ཞོར་ཨུ་ཚུགས་ཀྱིས་ངུ་སྐད་མར་མནན་
ཞིང་ངོ་གདོང་གཙང་མར་ཕྱིས། “དག་ཞིང་དུ་ཕེབས་སོང་། ངའི་རེ་བ་ནི། ང་ཚོ་མི་
སུ་ཡིན་རུང་། གལ་ཏེ་དུས་ལྟར་འགྱོད་བཤགས་དང་བཅས་ཕྱིར་ལེགས་ལམ་དུ་ཞུགས་ཤིང་།
སྡིག་སྤངས་དགེ་སྒྲུབ་བྱས་ན། མཐར་ཐུག་མི་ཚང་མ་མོ་ཕེབས་སའི་གནས་དེར་སླེབས་
ངེས་རེད།”
“དེས་ན་མོ་དུས་ལྟར་ཕྱིར་ལེགས་ལམ་དུ་འཇུག་ཐུབ་ཡོད་དམ།” ཧེ་ཟི་ཁི་ལེ་ཧྥུ་
ཡིས་འཕྱ་དགོད་འདྲེས་མའི་ཉམས་དང་བཅས་དྲིས་བྱུང་། “མོ་དད་ལྡན་འཕགས་མཆོག་
ཅིག་དང་འདྲ་བར་གཤེགས་སོང་ངམ། ཚུར་ཤོག་དང་།དོན་དག་ངོ་མ་ཇི་འདྲ་ཞིག་ཡིན་པ་
ང་ལ་ཤོད་དང་།” ཁོས་རུས་མིང་ཞིག་ཁ་རུ་གླེང་བསམ་ཡང་། མཐར་དེ་ལྟར་སྒྲུབ་མ་ཐུབ།
ཁོས་མཆུ་སྒྲོས་དམ་པོར་བསྡམས་ཏེ། ཁུ་སིམ་མེར་ནང་སེམས་ཀྱི་སྡུག་བསྔལ་དང་འཐབ་
འཛིང་དྲག་པོ་བྱེད་ཞོར། མིག་ལྕིབས་འབྱེད་འཛུམ་ཏོག་ཙམ་ཡང་མི་བྱེད་པར་གདུག་རྩུབ་
དང་བཅས་ང་ལ་ཕུར་ཚུགས་སུ་བལྟས་ནས་ངའི་གདུང་སེམས་ཀྱི་རྣམ་འགྱུར་དེ་དང་ལེན་
བྱས་མ་སོང་།
“དོན་ངོ་མ་མོ་ཅི་ལྟར་ཤི་བ་རེད།” ཁོས་ཡང་བསྐྱར་ཁ་གྲགས་བྱུང་། རྣམ་འགྱུར་
དེ་འདྲའི་གདུག་རྩུབ་ཆེ་ནའང་། སྐབས་དེར་ངའི་རེ་བ་ནི་རྒྱབ་ཕྱོགས་སུ་དངོས་པོ་ཅི་
ཞིག་གིས་ཁོའི་ལུས་པོར་སྐྱོར་མ་བརྒྱབ་ན་བཟང་སྙམ་བྱུང་། རྒྱུ་མཚན་ནི་འཕག་འཚག་
ཐེངས་ཤིག་བརྒྱབ་པ་ཙམ་གྱིས་ལུས་པོ་ཡོངས་རྫོགས་འདར་ལྕུག་ལྕུག་བྱེད་དགོས་པར་
གྱུར་འདུག “སྙིང་རྗེ་བའི་མི་ཨང་།” ངའི་སེམས་སུ་མ་གཞི་ཁྱོད་ཀྱང་རང་གི་ཉེ་འཁོར་
གྱི་མི་རྣམས་དང་གཅིག་འདྲ་རེད། ཁྱོད་ཀྱིས་མི་གཞན་གྱི་མདུན་དུ་རང་གི་སེམས་པ་དེ་
འདྲས་བསྡམས་དོན་ཅི་ཡོད། ཕྱི་ཚུལ་ནས་དཔའ་རྟགས་སྟོན་ན་ཡང་། ནང་སེམས་ངོ་མ་
སྐྱབས་མགོན་ལ་གསང་ཐབས་ག་ལ་ཡོད། ཁྱོད་ཀྱིས་སྐྱབས་མགོན་ལ་གསོལ་བ་བཏབ་
སྟེ་རང་ཉིད་ལ་མནར་གཅོད་གཏོང་རོགས་ཞེས་ཞུ་བ་བྱེད་པ་དང་འདྲ་ལ། སྡུག་པའི་འོ་
དོད་དབང་མེད་འཆོར་རག་བར་དུ་རང་སྡུག་རང་གིས་ཉོ་བའི་སེམས་ཐག་བཅད་ཟིན་པ་ཡང་རེད།
“གཡང་མོ་ལུག་དང་འདྲ་བར་ཞི་ཞིང་འཇམ་ཨང་།” ངས་དེ་ལྟར་ལན་བཏབ།
“མོས་དབུགས་རིང་ཞིག་ཕྱུངས་ནས་ལུས་གཟུགས་དྲང་པོར་བརྐྱངས་པ་དང་། ད་སོ་
མ་བྱིས་པ་ཞིག་གཉིད་ལས་སད་དེ་ཡང་བསྐྱར་གཉིད་དུ་ཡུར་སོང་བ་དང་འདྲ། སྐར་མ་
ལྔའི་རྗེས་སུ། ངས་མོའི་སྙིང་ལྡིང་ཙམ་ལྡིང་ཙམ་བྱས་རྗེས་འཕར་རྒྱུན་གཞི་ནས་ཆད་
སོང་བ་ཚོར་བྱུང་།”
“རེད། དེ་ན་མོས་ང་གླེང་བྱུང་ངམ།” ཁོས་དེ་ལྟར་ཧ་ཅང་ཐེ་ཚོམ་ངང་དྲིས། དྲི་བ་
དེའི་དྲིས་ལན་གྱིས་ཁོ་ལ་བཟོད་ཐབས་བྲལ་བའི་དོན་གྱི་བྱུང་རིམ་ཞིག་དྲངས་ཡོང་ལས་
ཆེ། “ཁྱོད་མོ་དང་ཁ་བྲལ་བ་ནས་བཟུང་མོའི་དབང་ཤེས་སླར་གསོ་མ་བྱུང་ལ། མི་སུ་ཡིན་
ཡང་ངོ་མི་ཤེས་པར་གྱུར།” ངས་དེ་ལྟར་བཤད་པ་དང་། “མོ་དེ་རུ་ཉལ་ནས་གདོང་ལ་
འཛུམ་མདངས་ཀྱི་རི་མོ་བཀྲ་ཞིང་། རིག་པ་རྡབ་རྡིབ་ངང་སྤྲོ་སྐྱིད་ཀྱི་བྱིས་པའི་དུས་སྐབས་
ལ་ལོག་སོང་། ཚེ་སྲོག་དེ་འཇམ་མཉེན་གྱི་རྨོངས་གཉིད་ཅིག་གི་ཀློང་ནས་མཇུག་རྫོགས་
པར་གྱུར། མོ་རང་འཇིག་རྟེན་གཞན་པ་དེ་རུ་སད་དུས་ཀྱང་སྔར་བཞིན་དེ་ལྟར་ཞི་འཇམ་
སྙིང་དུ་སྡུག་པ་ཞིག་ཡིན་པར་སྨོན།
“མོ་སྡུག་བསྔལ་གྱི་ཀློང་ནས་སད་པར་སྨོན།” ཁོས་དེ་ལྟར་འུར་བརྒྱབ་པ་དང་། རྣ་
བར་གཟན་པའི་སྐད་སྒྲ་དེས་རང་དབང་མེད་པར་མི་གཞན་དག་འཇིགས་ཤིང་སྐྲག་པར་
བྱེད། དེ་མུར་ཁོ་ནི་ཁོང་ཁྲོའི་མེ་ལྕེ་རབ་ཏུ་འབར་ཞིང་། སྡང་སེམས་ཀྱིས་ཚོད་མ་ཟིན་པར་
རྐང་པས་ས་ལ་བརྡབ་ཞོར་ངག་ནས་འཁུན་སྒྲ་བར་མེད་འབྱིན། “ཧེ། མོ་ནི་ཆེས་མཇུག་
མཐར་ཡང་སྔོན་ཆད་ལྟར་རྫུན་རྐྱལ་ཞིག་ཏུ་གྱུར་སོང་། མོ་གང་དུ་ཡོད་དམ། དེ་རུ་མི་
འདུག དག་ཞིང་དེ་རུ་མི་འདུག མེད་བརླག་ཏུའང་སོང་མེད། གང་དུ་ཡོད་དམ། འོ། ཁྱོད་
ཀྱིས་ངས་མྱངས་པའི་སྡུག་བསྔལ་ལ་དོ་སྣང་ཏོག་ཙམ་ཡང་མི་བྱ་ཟེར་བ་མིན་ནམ། ངས་སྨོན་
ལམ་ཞིག་འདེབས་དགོས། ངས་ཁ་ལྕེ་འདི་ལྐུགས་རག་བར་དུ་སྨོན་ལམ་དེ་བསྐྱར་
ཟློས་བྱེད་ངེས། ཁཱ་སེ་རེན་ཨེན་ཧྲབ། ང་གསོན་ནས་བསྡད་ཚེ། ཁྱོད་ལ་ནམ་ཡང་ཞི་བདེ་
ཞིག་ཐོབ་མི་སྲིད། ཁྱོད་ཀྱིས་ངས་ཁྱོད་ལ་གནོད་འཚེ་བཏང་ནས་བསད་པ་རེད་ཟེར། དེས་
ན་ཁྱོད་ཀྱི་རྣམ་ཤེས་ནམ་ཡང་ང་ལ་འཁྲིལ་ནས་གཏོང་མི་སྲིད། གཞན་གྱིས་བསད་པའི་
མི་དེའི་རྣམ་ཤེས་ནམ་ཡང་ལག་དམར་དེར་འཁྲིལ་ངེས་རེད། ང་ལ་ཡིད་ཆེས་ཡོད། ངས་
གསལ་བོ་ཤེས་ཡོད། རྣམ་ཤེས་ལྡོམ་པོ་ཚོ་ནམ་ཡང་རི་ཐང་ལ་ལུང་གང་སར་འཁྱམས་པ་
རེད། ཁྱོད་ཀྱི་རྣམ་ཤེས་ཀྱིས་ང་རང་དམ་པོར་བཟུང་སྟེ་མ་གཏོང་རོགས། ཚུགས་ཀ་དང་
རྣམ་འགྱུར་ཇི་འདྲ་ཞིག་གི་ལམ་ནས་མངོན་ཡང་ཆོག ཁྱོད་ཀྱིས་ང་བཟུང་ནས་སྨྱོ་རུ་
འཇུག་རག་བར་དུ་མ་བཏང་ན་ཆོག གང་ལྟར་ང་གཅིག་པུ་གཅོང་རོང་འདིའི་ནང་དུ་
བསྐྱུར་ནས་ཁྱོད་རང་རྙེད་ཐབས་མེད་པ་ཞིག་མི་བྱ་རོགས། སྐྱབས་མགོན་ལགས། འདི་
ནི་སྨྲ་བསམ་བརྗོད་འདས་ཀྱི་གནས་སྟངས་ཤིག་རེད། ངས་རང་ཉིད་ཀྱི་ཚེ་སྲོག་ཀྱང་བོར་
ཚར་རྗེས་ད་དུང་འཚོ་བ་ཇི་ལྟར་རོལ་ལམ། ངས་རང་ཉིད་ཀྱི་རྣམ་ཤེས་ཀྱང་བོར་ཚར་རྗེས་
ད་དུང་འཚོ་བ་ཇི་ལྟར་རོལ་ཨང་།”
ཁོའི་མགོ་བོ་ཡིས་ཡལ་ག་མང་པོའི་སྡོང་སྐམ་ལ་གདོང་ག་གཞུས་པ་དང་། མིག་ཟུང་
བཏེགས་ནས་ངུ་འབོད་ཆེན་པོ་བྱེད་པ་ནི་མི་ཞིག་གི་ངང་ཚུལ་དང་མི་འདྲ་བར། གྲི་དང་
མེ་མདའ་ལུས་ལ་གཏད་དེ་མི་འགྱངས་པར་གསད་དགོས་པའི་གཅན་གཟན་རི་དྭགས་
ཤིག་དང་འདྲ།
ངས་ནི་སྡོང་ཤུན་གྱི་སྟེང་དུ་ཁྲག་རྗེས་འགའ་ཡོད་ལ། ཁོའི་ལག་པ་དང་ཐོད་པའི་སྟེང་
དུའང་ཁྲག་གིས་སྦགས་འདུག་པ་མཐོང་། ཧ་ལམ་ད་ལྟ་ངས་མཐོང་བའི་ཟློས་གར་འདི་
ཁོས་མདང་དགོང་ཡང་འཁྲབ་སྟོན་བྱས་མྱོང་ལ། མིག་མདུན་གྱི་འདི་ཡང་དེ་བསྐྱར་ཟློས་
ཐེངས་ཤིག་ལས་མ་འདས་ཀྱང་སྲིད། དེས་ང་རང་སེམས་འགུལ་ཐེབས་སུ་འཇུག་མ་
ཐུབ་ཅིང་། དེ་ལས་ལྡོག་སྟེ་བཤད་མི་ཤེས་པའི་སྐྲག་སྣང་ཞིག་བསླངས་སོང་། འོན་ཀྱང་ངས་
སྔར་བཞིན་ཁོ་འདི་ལྟར་བསྐྱུར་བར་སེམས་ཀྱིས་བཟོད་ཐབས་མི་འདུག ཡིན་ནའང་རྣམ་
རིག་སླར་གསོ་བྱུང་རྗེས། ངས་ཁོ་ལ་བལྟས་ནས་བསྡད་ཡོད་པ་ཤེས་མ་ཐག ཁོས་ངར་སྐད་
དང་འུར་ཟིང་འདྲེས་མས་ང་རང་ཕར་སོང་ཞེས་སྐུལ། ཁོ་ལྷོད་ལ་འབབ་ཏུ་འཇུག་པའམ་
ཡང་ན་ཁོ་ལ་སེམས་གསོ་རེ་སྦྱིན་པའི་འཇོན་ནུས་དེ་མི་འདུག་པས། མཇུག་མཐར་ང་རང་
ཁོའི་རེ་བ་ལྟར་ཕྱིར་ཁྱིམ་ལ་ལོག་པ་ཡིན།
ལིན་ཏོན་ལྕམ་མོ་ཡི་དུར་འཇུག་ཉིན་མོ་ནི་མོ་འདས་རྗེས་ཀྱི་གཟའ་རྗེས་མའི་གཟའ་
པ་སངས་ཉིན་ལ་གཏན་འཁེལ་བྱས་སོང་ལ། ཉིན་དེར་མ་སླེབས་གོང་། མོའི་པུར་སྒམ་
ཚོམས་ཆེན་དུ་བཞག་ཡོད་ཅིང་། ཁ་ལེབ་མ་བཀབ་པར་ནང་དུ་མེ་ཏོག་དང་ལོ་འདབ་
གཏོར་འདུག ལིན་ཏོན་ནི་ཉིན་མཚན་དབྱེར་མེད་ངང་ཚོམས་ཆེན་དུ་སྡོད་ཅིང་། ཞག་
གང་བོར་རྩ་བ་ནས་གཉིད་རྒྱུ་མེད་པའི་དུར་སྲུང་བ་ཞིག་ཏུ་གྱུར་ཡོད། དེ་བཞིན་ཧེ་ཟི་
ཁི་ལེ་ཧྥུ་ཡིས་ཀྱང་མཚན་མོ་རེ་རེར(གལ་ཏེ་ཉིན་མོ་རེ་རེ་མིན་ན། ཆེས་མ་མཐའ་ཡང་
མཚན་མོ་རེ་རེ་ཡིན་སྲིད)ཕྱི་རོལ་ཏུ་སྲུང་སྟེ་གཉིད་དང་རྩ་བ་ནས་འབྲེལ་ཐག་བཅད་ཡོད།
དོན་དེ་ང་ཁོ་ནས་མ་གཏོགས་གཞན་སུ་ཞིག་གིས་ཀྱང་མི་ཤེས། ང་ཁོ་བཙལ་བར་འགྲོ་མི་
འདོད་མོད། འོན་ཀྱང་ངས་སྔར་བཞིན་ཁོས་ཇི་ལྟར་གཞིས་ཀའི་ནང་འཛུལ་ཡོང་རྒྱུར་གྲ་
སྒྲིག་བྱེད་ཀྱིན་པ་ཚོར་ཡོང་།
གཟའ་མིག་དམར་ཉིན། གནམ་ངོ་ཡོངས་སུ་རུབ་ནས་ཡུན་རིང་མ་འགོར་བར། སྦྱིན་
བདག་ནི་དངོས་གནས་ཐང་ཆད་པས་དེ་རུ་མུ་མཐུད་དུ་སྡོད་མ་ཚུགས་པར་རེ་ཞིག་ཁང་
པའི་ནང་ལོག་སྟེ་ཆུ་ཚོད་གསུམ་རིང་ངལ་གསོ་མི་བྱེད་ག་མེད་བྱུང་། ང་ནི་ཁོའི་གཞོམ་
གཞིག་བྲལ་བའི་ཆོད་སེམས་དེས་སེམས་འགུལ་ཐེབས་པར་བྱས་པས། ཡུད་ཙམ་ནས་སྒེའུ་
ཁུང་ཞིག་ཕྱེ་བ་ཡིན། དེ་ནི་ཧེ་ཟི་ཁི་ལེ་ཧྥུ་ལ་ཁོའི་སྙིང་གི་དད་པའི་རྟེན་ཕུར་དེར་མཇུག་
མཐའི་གྱེས་ཕྱག་འབུལ་བའི་གོ་སྐབས་ཤིག་སྤྲོད་འདོད་པ་ཡིན།
ཁོས་ཀྱང་གོ་སྐབས་དེ་འཆོར་དུ་མ་བཅུག་པར་སྐྱེན་མྱུར་དང་སེམས་ཆུང་སྒོས་ཐ་ན་
སྒྲ་ཅུང་ཙམ་ཡང་གྲག་ཏུ་མ་བཅུག་པས། སུས་ཀྱང་ཁོ་གློ་བུར་འཛུལ་ཡོང་བ་མ་ཚོར། དྲང་
མོར་བཤད་ན། ངས་ཀྱང་བེམ་པོའི་མགོ་སྟོད་ཀྱི་ཉེ་མཐའ་རུ་བཏིང་བའི་སྣམ་བུ་དེ་ཅུང་
ཙམ་བསྒུལ་འདུག་པ་དང་། དངུལ་སྐུད་ཀྱིས་དཀྲིས་པའི་མདོག་སེར་སྐྱའི་སྐྲ་ལོ་ཆུན་པོ་
ཞིག་ས་རུ་གཏོར་ཡོད་པ་མཐོང་བ་མིན་ན་ཁོ་ཁང་པ་འདིའི་ནང་སླེབས་ཟིན་པ་ཤེས་ཐབས་
མི་འདུག ངས་ཡར་བསྒྲུགས་ནས་ཞིབ་ཏུ་བལྟས་པ་ན། དེ་ནི་ཁཱ་སེ་རེན་གྱི་སྐེ་རུ་དཔྱངས་
པའི་གསེར་གྱི་གའུ་ནང་ནས་ཕྱིར་བཏོན་པ་གསལ་བོར་རྟོགས། ཧེ་ཟི་ཁི་ལེ་ཧྥུ་ཡིས་གསེར་
གྱི་སྒམ་ཆུང་དེའི་ཁ་ཕྱེ་བ་དང་། དེའི་ནང་དུ་བཞག་ཡོད་པའི་ལིན་ཏོན་གྱི་སྐྲ་ལོ་ཕར་
གཡུག་ནས། རང་ཉིད་ཀྱི་མདོག་ནག་པོའི་སྐྲ་ལོ་ཆུན་པོ་ཞིག་ནང་དུ་བཞག་པ་ཡིན་འདུག
ངས་སྐྲ་ལོ་ཆུན་པོ་དེ་གཉིས་ཕྱོགས་གཅིག་ཏུ་བསྡུས་ནས་གསེར་གྱི་གའུ་དེའི་ནང་དུ་
བཞག་སྟེ་ཁ་བརྒྱབ་པ་ཡིན།
སྐུ་ཞབས་ཨེན་ཧྲབ་ཀྱང་ཁོའི་ནུ་མོའི་ཕུང་པོ་སྐྱེལ་བར་གདན་འདྲེན་བྱེད་སྲིད་པ་
སྨོས་མ་དགོས། ཁོ་ལ་ཡང་ཁ་གཡར་སའི་སྐད་ཆ་ཚིག་གཅིག་ཀྱང་མི་འདུག་མོད། གང་
ལྟར་དུར་མཆོད་ཀྱི་མཛད་སྒོའི་སྟེང་ལ་རྩ་བ་ནས་ཕེབས་མ་བྱུང་། དེ་བས་བེམ་པོ་དུར་
འཇུག་བྱེད་པའི་ཉིན་དེར། ཡུལ་དངོས་ལ་ཕེབས་ཡོད་མཁན་ནི་མོ་རང་གི་ཁྱོ་ག་ལས་
གཞན་ཚང་མ་གཞིས་ཀའི་ཞིང་ས་གླ་མཁན་དང་འཁོར་གཡོག་སོགས་ཁོ་ན་རེད། ཨེ་ས་བྷེ་
ལ་ནི་རྩ་བ་ནས་གདན་འདྲེན་ཡང་བྱས་མ་སོང་།
ལིན་ཏོན་ཚང་གི་ལྷ་ཁང་ཆུང་གྲས་དེའི་ནང་དུ་དུར་ཁུང་ཞིག་ཡོད་ཅིང་། དེ་རུ་
བརྐོས་རིས་ཀྱིས་བརྒྱན་པའི་དུར་བྱང་ཞིག་བསླངས་ཡོད། གྲོང་སྡེ་དེའི་མི་རྣམས་ཧ་ལས་
པར་བྱེད་པ་ཞིག་ལ། ཁཱ་སེ་རེན་གྱི་བེམ་པོ་ཁྱིམ་རྒྱུད་ཀྱི་དུར་ས་དེར་དུར་འཇུག་མ་བྱས་ལ།
ལྷ་ཁང་ཕྱི་རོལ་གྱི་མོའི་ཕ་ཁྱིམ་གྱི་དུར་ས་རུའང་མ་བཅུག་པར། ཅི་མོའུ་ཏོན་ལྷ་ཁང་གི་
དུར་ཁྲོད་དེའི་གྲུ་སྣེ་རུ་རྩྭ་ལྗང་གིས་གཡོགས་པའི་གཟར་ངོས་ཤིག་ཏུ་ས་དོང་བརྐོས་ནས་
དུར་འཇུག་བྱས་སོང་།གནས་དེའི་གྱང་ར་ཧྭ་ཅང་དམའ་ཞིང་། ཐང་རྒོད་ཀྱི་ཚེར་སིལ་དང་
འབྲུ་སིལ་རྣམས་གྱང་ར་བརྒལ་ནས་ནང་དུ་སྐྱེས་ཡོང་ཡོད་ལ། འདམ་སོལ་གྱིས་གྱང་ར་དེ་
ཧ་ལམ་བསྣུབས་ཚར་ལ་ཉེ་བའི་ཚུལ་དུ་སྣང་།
ད་ལྟ་མོའི་ཁྱོ་ག་ཡང་གནས་དེ་རུ་གཏན་དུ་གཟིམ་ཡོད་པ་རེད། ཁོ་གཉིས་ཀའི་དུར་
སའི་་མདུན་དུ་དུར་བྱང་སྟབས་བདེ་རེ་བཙུགས་ཡོད་ཅིང་། མཐའ་འདབས་སུ་རྡོ་ལེབ་སྐྱ་
བོ་རེ་བཞག་སྟེ་དུར་སའི་མཚོན་རྟགས་ཀྱི་གོ་ཆོད་པར་བྱས་ཡོད།

ལེའུ་བཅུ་བདུན་པ།

དངོས་སུ་དུར་འཇུག་བྱས་པའི་གཟའ་པ་སངས་དེ་ནི་ཟླ་འདིའི་ཆེས་མཐའ་མཇུག་
གི་གནམ་ངོ་དྭངས་པའི་ཉིན་མོའང་རེད། དགོང་མོ་གནམ་གཤིས་ལ་གློ་བུར་དུ་འགྱུར་
ལྡོག་བྱུང་བ་སྟེ། ལྷོ་རླུང་དེ་བྱང་ཤར་རླུང་དུ་གྱུར་ནས། ཐོག་མར་ཆར་བ་ཐེངས་ཤིག་བབས་
པ་དང་། དེའི་རྗེས་སུ་སེར་བ་དང་ཁངས་ཆེན་བསྟུད་མར་བབས་བྱུང་། ཉིན་གཉིས་པའི་
ཞོགས་པར་དངོས་གནས་ཡིད་ཆེས་དཀའ་བ་ཞིག་སྟེ། དེ་རུ་ད་སོ་མ་གཟའ་འཁོར་གསུམ་
གྱི་དབྱར་གཞུང་རོལ་མ་ཐག་པ་ཡིན་མོད། མེ་ཏོག་ཡུང་ཧྭ་དང་ཁ་ཆེ་གུར་ཀུམ་ཚང་མ་ཁ་
བས་མནན་ཞིང་། བྱིའུ་ཆུང་ཅོ་ཀ་ཡང་ཁུ་སིམ་མེར་གྲག་མེད་དུ་གྱུར་སོང་། སྡོང་ཕྲན་གྱི་
འཇམ་མཉེན་ལོ་མ་ཡང་ཁ་ཆར་བུ་ཡུག་གིས་ནག་པོར་བསྒྱུར་འདུག ཉིན་དེའི་ཞོགས་པ་
འདི་ལྟར་འཁྱག་སིབ་སིབ་དང་གྲང་ཤུར་ཤུར། ནག་འཐིབས་སེར་དལ་བ་དལ་བུར་ཕར་ལ་
བཞུད་སོང་།
སྦྱིན་བདག་ཁང་པའི་ནང་བསྡད་དེ་ཕྱི་རུ་མི་ཡོང་། ང་ཁོ་ནས་འཇམ་ཐིང་ཐིང་གི་
ཚོམས་ཆེན་བདག་ཏུ་བཟུང་ཞིང་། དེ་ཉིད་བུས་པའི་གཉོར་སྐྱོང་ཁང་ཞིག་གི་དོད་དུ་བེད་
སྤྱོད་བྱས། ང་དེ་རུ་ཙོག་ཅིང་པུས་མགོ་རུ་རྩེད་ཆས་ལྟ་བུའི་བྱིས་པ་དེ་བཞག་པ་ན། མོ་སྐད་
མཐོན་པོས་ངུས་བྱུང་ལ། ངས་མོ་དལ་ལྷོད་ངང་ཕར་འགྲོ་ཚུར་འོང་གིས་གཡུག་གཡུག་
བྱས་པ་དང་། ཞོར་དུ་མཁའ་དབྱིངས་སུ་ལྷབ་ལྷུབ་སྐྱོད་ཀྱིན་པའི་ཁ་བའི་འདབ་མ་དག་
སྒེའུ་ཡོལ་མེད་པའི་སྒེའུ་ཁུང་ཁར་བསགས་ནས་ཇེ་མཐུག་ཏུ་འགྲོ་བཞིན་པར་ཕུར་ཚུགས་
སུ་ཅེར་ནས་བསྡད། སྐབས་དེར་སྒོ་གླེགས་ཕྱེ་སྟེ་མི་ཞིག་ནང་དུ་སླེབས་བྱུང་། དབུགས་
འཚང་ནས་ཧལ་ཞོར་དུ་དགོད་ཀྱིན་པའང་ཐོས་ཐུབ།
ང་དངོས་གནས་འཚིག་པ་ཟ་བྱུང་། (སྐད་ཅིག་མ་དེར། ང་ཧ་ལས་ཁོམ་ཡང་མ་བྱུང)
ངས་ནང་དུ་ཡོང་བ་ནི་གཡོག་མོ་ཞིག་རེད་འདོད་ཡོད།དེ་བས་སྐད་མཐོན་པོས་བཤད་རྒྱུར།
“མ་རབས་གུས་མེད་མ་བྱེད། འདིར་ཤོག་དང་། ཁྱོད་ཀྱིས་འདི་ལྟར་བྱུང་རྒྱལ་བྱ་
སྲོལ་ཡོད་དམ། སྐུ་ཞབས་ལོན་ཏོན་གྱིས་ཐོས་ཚེ། ཅི་ཞིག་བཤད་སྲིད་དམ།”
“ཁོང་ཁྲོ་མ་ལངས།”གསལ་ཆ་ཡོད་པའི་སྐད་སྒྲ་ཞིག་གིས་ལན་བཏབ་བྱུང་། “ཡིན་
ནའང་ངས་ཨེ་དི་ཀ་མལ་ཁྲིའི་སྟེང་ན་ཡོད་པ་ཤེས་ཡོད། ངས་སྲོན་མ་ཐུབ་པར་དགོད་ཁ་
ཤོར་བ་ཡིན།”
དེ་ལྟར་བཤད་ཞོར་མི་དེ་རྩིག་ཐབ་ཀྱི་འགྲམ་དུ་སོང་བ་དང་། དབུགས་ཧལ་གྱིན་
ལག་པ་གཅིག་གིས་སྐེད་པ་བསྐྱོར་ནས་བསྡད། “ང་རླུང་ཁའི་རི་ཁྱིམ་ནས་བརྒྱུགས་ཡོང་
བ་ཡིན།” ཡུད་ཙམ་ལ་ཁ་རོག་གེར་བསྡད་རྗེས་མུ་མཐུད་དུ་བཤད་རྒྱུར། “སྐབས་ལན་
རེར་ང་བྱ་འཕུར་བ་ལྟར་རྒྱུག་གིན་པ་མ་གཏོགས་ལམ་དུ་ཐེངས་ག་ཚོད་ལ་འགྱེལ་བའང་
ཤེས་མ་སོང་། ཨ་ཧོ། ངའི་ལུས་པོ་ཡོངས་རྫོགས་ན་བཞིན་འདུག་ཨང་། དེ་འདྲའི་ཧང་མི་
སངས་པར་ཞུ། ང་ལ་དབུགས་ཐེངས་ཤིག་གི་བག་ལྷོད་ཙམ་བྱུང་ན་ངས་ཁྱོད་ལ་གསལ་བོ་
ཞིག་བཤད་ཡོང་། མིག་སྔར་ཁྱོད་ཀྱིས་མི་གཞན་ཞིག་བོས་ཏེ་ང་ལ་རོགས་རམ་བྱ་དགོས་
ཏེ། སྒོར་སོང་ནས་ཤིང་རྟ་འཁོར་ལོ་ཞིག་ལ་བཀའ་བསྒོས་ཏེ་ང་རང་ཅི་མོའུ་ཏོན་ལ་བསྐྱལ་
དགོས་པ་དང་། དེ་མིན་གཡོག་མོ་ཞིག་བོས་ཏེ་ངའི་གོས་སྒམ་ནང་གི་ལྭ་བ་འགའ་འཚོལ་
དུ་འཇུག་རོགས།”
མ་གཞི་ནང་དུ་མཆོངས་ཡོང་མཁན་དེ་ནི་ཧེ་ཟི་ཁི་ལེ་ཧྥུ་ལྕམ་མོ་རེད། མོའི་རྣམ་པ་དེར་
བལྟས་ན། དགའ་སྐྱེད་ཀྱི་དོན་དག་ཅིག་མེད་པ་ཧ་ཅང་གསལ་བོ་རེད། སྐྲ་ལོ་ནི་ཕྲག་
པར་དཔྱངས་ཤིང་། ཁ་ཆར་ཐིགས་པ་རེ་རེ་སྐྲ་སྣེ་རུ་འཛར་གྱིན་འདུག་ལ། ལུས་ཀྱི་གྱོན་
པའང་ནམ་རྒྱུན་གོན་བཞིན་པའི་ན་ཆུང་མའི་གྱོན་ཆས་དེ་དག་ཡིན་ཞིང་། ད་ལྟ་གོན་ན་
ཡང་མོའི་ན་ཚོད་ལ་མི་འཚམས་པ་མེད་མོད། འོན་ཀྱང་མོའི་ཐོབ་ཐང་དང་ཆ་མཚུངས་པ་
ཞིག་གཏན་ནས་མ་རེད། དེ་ནི་ཕུ་རུང་ཐུང་ཞིང་བྲང་གཞུང་མངོན་པའི་སྟོད་ལྭ་ཞིག་ཡིན་
ལ། མགོ་དང་སྐེ་རུ་ཅི་ཡང་འདོགས་པའམ་གོན་མི་འདུག དར་ལིང་གི་སྟོད་ལྭ་དེ་ཆར་
ཆུས་བརླན་ཞིང་གཤེར་ནས་ལུས་སྟེང་ལ་སྦྱར་འདུག་ཅིང་། རྐང་བར་འདྲུད་ལྷམ་ཐེར་
རྐྱང་ཞིག་མ་གཏོགས་གྱོན་མི་འདུག འདི་ལྟ་བུའི་གྱོན་པ་དང་། ད་དུང་རྣ་བ་གཅིག་གི་
གཤམ་དུ་རྨ་ཤུལ་ཟབ་མོ་ཞིག་བཏོད་འདུག་པ་གནམ་གཤིས་གྲང་བའི་དབང་གིས་མིན་ན་
ཁྲག་དམར་ཕྲུམ་ཕྲུམ་གྱིས་འཛར་ངེས་རེད། སྡེར་འདྲད་བྱས་པ་དང་གྲང་ངར་གྱིས་འཕྱིད་
པ་ལྟ་བུའི་སྐྱ་མདོག་གི་ངོ་གདོང་དང་། ཐང་ཆད་དེ་འགྱེལ་མི་འགྲོ་ཨང་སྙམ་པའི་ལུས་
པོ། དེ་བས་ཁྱོད་ཀྱིས་ཀྱང་ངས་མོ་མཐོང་མ་ཐག་འཇིགས་ཡེ་རེར་སོང་བའི་སྣང་བ་དེ་མོའི་
མགོ་ལུས་ཐམས་ཅད་ལ་ཞིབ་ལྟ་ཞིག་བྱས་རྗེས་ཀྱང་ཇེ་ཡང་དུ་འགྲོ་མ་ཐུབ་པའི་རྒྱུ་མཚན་
ཤེས་ཐུབ་ངེས་རེད།
ངས་སྐད་གསང་མཐོན་པོས “ངའི་སྲས་མོ་བཟང་པོ་ལགས། ང་གང་དུའང་མི་འགྲོ་
ཞིང་། སྐད་ཆ་ཅི་ལའང་མི་ཉན། ཁྱོད་ཀྱིས་ལུས་ཀྱི་ལྭ་བ་ཡོངས་རྫོགས་སྐམ་པོར་བརྗེ་ཚར་
དུས་ད་གཟོད་དོན་དེ་དག་བཤད་ཆོག དོ་ནུབ་ཁྱོད་ཅི་ལྟར་བྱས་ཀྱང་ཅི་མོའུ་ཏོན་ལ་འགྲོ་
མི་སྲིད་པས།ཤིང་རྟ་འཁོར་ལོར་བཀའ་བསྒོས་ཏེ་བཀོལ་སྤྱོད་ཀྱང་བྱེད་མི་དགོས།”
“ང་འགྲོ་རྒྱུ་ཡིན།” མོས་བཤད་རྒྱུར། “འགྲོ་ནའང་ཤིང་རྟ་འཁོར་ལོར་བསྡད་དེ་
འགྲོ་དགོས། གོན་པ་སྔར་ལས་ཅུང་ཟད་གྲལ་དག་ཅིག་ཏུ་བསྒྱུར་དགོས་ཟེར་ན། ངས་དེར་
ངོ་རྒོལ་གཏན་ནས་མི་བྱ། ད་དུང་། ཨ་ཧོ། ལྟོས་དང་། ངའི་ཟུངས་ཁྲག་མགྲིན་པ་བརྒྱུད་
དེ་བཞུར་བྱུང་། མེར་སྲོས་མ་ཐག རྨ་ཁར་ཡང་བསྐྱར་ན་ཟུག་སྐྱེས་བྱུང་།”
བཀོད་སྒྲིག་ལྟར་བསྒྲུབ་ཏུ་འགྲོ་རྒྱུར་ཁས་ལེན་བྱས་རྗེས། མོས་ད་གཟོད་ང་ལ་རང་
གི་ལུས་པོར་རེག་ཏུ་འཇུག་ཟེར། ངས་ཤིང་རྟ་འདེད་མཁན་ལ་ཤིང་རྟ་འཁོར་ལོ་གྲ་སྒྲིག་
བྱ་དགོས་ཞེས་མངག་བཅོལ་བྱ་རག་བར་དུ། གཡོག་མོས་དགོས་ངེས་ཀྱི་ལྭ་བ་འགའ་བསྡུ་
གསོག་བྱ་མགོ་བརྩམས་པ་དང་། སྐབས་དེར་གཟོད་མོས་ང་ལ་མོའི་རྨ་ཁ་དཀྲི་རོགས་དང་
ལྭ་བ་བརྗེ་རོགས་བྱེད་དུ་བཅུག་བྱུང་།
“ད་ཆོག་འདུག ཨེ་ལུན།” མོས་དེ་ལྟར་བཤད་པ་དང་། སྐབས་དེར་ངས་ཞབས་
ཞུ་བསྒྲུབས་ཚར་བས། མོ་རྩིག་ཐབ་མདུན་གྱི་སྤྱོད་བདེའི་རྐུབ་སྟེགས་སྟེང་མར་བསྡད་
པ་དང་། ངས་མོའི་ལག་ཏུ་ཇ་ཚ་མོ་ཞིག་བཞག་པ་ཡིན། “ཁྱོད་ངའི་ཁ་གཏད་དུ་ཙོག་
དང་། སྙིང་རྗེ་བའི་ཁཱ་སེ་རེན་གྱི་རྩེད་ཆས་ལྟ་བུའི་བྱིས་པ་དེ་ཕར་བསྣུར་ཙམ་བྱ་རོགས། ངས་
མོ་རང་མཐོང་མི་འདོད། ཁྱོད་ཀྱིས་ང་ཁཱ་སེ་རེན་དང་བརྩེ་དུང་ཅུང་ཟད་ཀྱང་མི་འདུག་མ་
བསམས། ད་སོ་མ་ང་ནང་དུ་སླེབས་མ་ཐག་དངོས་གནས་སྲོལ་ལུགས་དང་མི་མཐུན་པ་ཞིག་
ཏུ་སྣང་མོད། འོན་ཀྱང་མོའི་ཆེད་དུ་ང་ཡང་ཐེངས་གཅིག་ལ་ངུས་མྱོང་བ་མ་ཟད། ངུས་པ་ཇི་
འདྲའི་ཡིད་སྐྱོ་བ་ཞིག་ཡིན་ཨང་། ང་ལ་གཞན་སུ་ལས་ཀྱང་ད་དུང་ཐེངས་གཅིག་ངུ་དགོས་
པའི་རྒྱུ་མཚན་ཞིག་ཡོད། ངེད་གཉིས་ནི་ཚིག་རྩོད་ཅིག་བྱས་རྗེས་ཁ་བྲལ་བ་ཡིན། ཁྱོད་
ཀྱིས་ད་དུང་དྲན་སྲིད། ངས་རང་ཉིད་གུ་ཡངས་སུ་གཏོང་མི་རུང་ཨང་། ཡིན་ནའང་། ངས་
གཏན་ནས་དམུ་རྒོད་ཀྱི་དུད་འགྲོ་ལྟ་བུའི་ཁོ་ལ་སྙིང་རྗེ་སྐྱེས་མི་སྲིད། འོ། མེ་སྐྱོགས་དེ་ང་
ལ་སྤྲོད་རོགས། འདི་ནི་ངའི་ལུས་སྟེང་གི་ཁོའི་ཆེས་མཐའ་མཇུག་གི་དངོས་པོ་དེ་ཡིན།”
མོས་གསེར་གྱི་གདུ་བུ་ཞིག་དཀྱིལ་མཛུབ་ལས་ཕུད་དེ་པང་གཅལ་སྟེང་གཡུགས་སོང་།
“ངས་དེ་རྡུལ་དུ་བརླག་རྒྱུ་ཡིན།” མོས་མུ་མཐུད་དུ་དེ་ལྟར་བཤད་ཅིང་། བྱིས་
པ་བསམ་མེད་ཅིག་ཁོང་ཁྲོ་ལངས་ནས་འཁོན་ལན་སློག་པ་ལྟར་གདུ་བུ་དེ་དྲག་ཏུ་རྡུང་། 
“ངས་དེ་བསྲེག་རྒྱུ་ཡིན།” དེ་མ་ཐག་མོས་གདུ་བུ་ཡར་བསྒྲུགས་པ་དང་། དེ་ནས་
དགོས་མེད་ཀྱི་དངོས་པོ་དེ་ཐབ་ཀའི་ནང་དུ་འཕངས་སོང་།
“གཡུག་ཞོག ཁོ་ལ་ཡང་བསྐྱར་གཅིག་ཉོ་རུ་ཆུགས། གལ་སྲིད་ཁོས་ང་ཡང་བསྐྱར་
ཕྱིར་འགྲོ་རུ་བཅུག་ཚེ། ཁོས་མྱུར་དུ་ང་བཙལ་ནས་སླེབས་ངེས་ལ། ཨེ་དི་ཀ་ལ་རྙོག་དྲ་ཡང་
སློང་སྲིད། ང་འདི་ནས་སྡོད་མི་ཕོད་དེ། ཁོའི་སེམས་ཁོང་དུ་ཐབས་བཀོད་དེ་འདྲ་འཐེན་
གྱིན་པར་སྐྲག་གིན་འདུག ཡང་གཅིག་བཤད་ན། ཨེ་དི་ཀ་ཡང་ང་ལ་བརྩེ་འདང་ཅི་ཡང་
མེད་པ་མིན་ནམ། མིན་ནམ། ངས་ནི་ཁོ་ལ་རོགས་རམ་བྱོས་ཞེས་ཞུ་བ་བྱེད་མི་སྲིད། ཁོ་
ལ་དཀའ་ཁག་ཀྱང་བཟོ་མི་འདོད། འོན་ཀྱང་ང་ནི་འུ་ཐུག་ཐབས་ཟད་ཀྱི་གནས་སུ་བཅར་
བས། འདིར་ཡོང་ནས་སྦེད་དགོས་བྱུང་བ་རེད། ངས་ཁོ་འདི་ན་མེད་པ་ཤེས་པས་ཁང་པ་
འདིའི་ནང་ཡོང་བ་མ་གཏོགས། ཁོ་འདིར་ཡོད་ཚེ་ང་ནི་ཐབ་ཚང་དུ་འཛུལ་ནས་སྡོད་སྲིད་
ལ། ངོ་གདོང་རེ་བཀྲུས་ཤིང་ཁ་ལག་རེ་བསྲོས་ནས། ཁྱོད་མངགས་ཏེ་ང་རང་ལ་དགོས་
པའི་ཅ་ལག་འཚོལ་དུ་བཅུག་རྗེས་སྒོར་འགྲོ་ཆོག དེ་ནས་ཡང་བསྐྱར་ངའི་ལམ་དུ་ཞུགས་
དགོས། གནས་གང་ཞིག་ཏུ་སོང་ཡང་ཆོག་སྟེ། གདོན་འདྲེ་ཡིས་བརླམས་པའི་དམྱལ་བ་བོ་
དེའི་ལག་འོག་ནས་ཐར་སོང་ན། ཨ་ཧོ། ཁོ་ནི་ཁོང་ཁྲོ་མེ་ལྟར་འབར་གྱིན་ཡོད་ངེས། གལ་
སྲིད་ཁོས་ང་རང་བཟུང་ཚེ་ཅི་ཞིག་བྱེད་དགོས་ཨང་། ཇི་འདྲའི་ཡིད་ཕངས་པ་ལ་ཨང་།
གདུག་རྩུབ་དང་ཤེད་ཤུགས་ཀྱི་ཆ་ནས་ཨེན་ཧྲབ་ཁོའི་དོ་ཟླར་མི་ཡོང་། མ་གཞི། ཁོ་རྦད་དེ་
མེད་བརླག་ཏུ་གྱུར་པའི་ཉིན་དེར་མ་སླེབས་སྔོན་ལ། ང་ལ་གཞན་གྱིས་ཕྲོས་ཞེས་སྐུལ་ཡང་
ང་འབྲོ་མི་སྲིད། འོན་ཀྱང་། ཡིད་ཕངས་པ་ཞིག་ལ། འོན་ཀྱང་ཧིན་དེ་ལེ་ལ་དཔའ་འཇོན་
མི་འདུག་པས།ཁོས་དོན་དེ་བསྒྲུབ་མ་ཐུབ།"
“ཨེ། དེ་ལྟར་དབུགས་ཐེངས་གཅིག་གིས་མ་བཤད་རོགས། སྲས་མོ་ལགས།” ངས་
མཚམས་བཅད་ནས་དེ་ལྟར་བཤད་པ་དང་། ཁྱོད་ཀྱི་ངོ་གདོང་ལ་དཀྲིས་པའི་ལག་ཕྱིས་
དེར་ལག་པས་མ་རེག་དང་། རྨ་ཁ་དེར་ཡང་བསྐྱར་ཁྲག་དམར་བཞུར་བྱུང་། ཇ་རེ་ཐུངས།
དབུགས་རེ་ལྷོད་དང་། ད་མ་དགོད་རོགས། གད་མོ་དགོད་པ་ནི་ཁང་སྟོང་འདིའི་ནང་འོས་
ཤིང་འཚམ་པ་ཞིག་གཏན་ནས་མ་རེད་ཨང་།"
“དེ་ནི་གནས་ལུགས་དང་མཐུན་པའི་སྐད་ཆ་ཞིག་རེད།” མོས་དེ་ལྟར་ལན་བཏབ་
པ་དང་། “ཉོན་དང་། ཕྲུ་གུ་དེ། མོས་སྐད་ཆེན་པོས་ངུ་འབོད་བྱེད་ཀྱིན་འདུག མོ་པང་ནས་
ཕར་ཁྱེར། དུས་ཚོད་གཅིག་གི་རིང་ལ་མོའི་ངུ་སྐད་ང་ལ་གོ་རུ་མ་འཇུག དུས་ཚོད་གཅིག་
འགོར་རྗེས་ང་སྒོར་བུད་འགྲོ།
ངས་དྲིལ་བུ་དཀྲོལ་ནས་གཡོག་མོ་ཞིག་བོས་ཏེ་ཕྲུ་གུ་ཕར་ཁྱེར་དུ་བཅུག་རྗེས། མྱུར་
དུ་མོར་དོན་དག་ཅི་ཞིག་བྱུང་བས་རླུང་ཁའི་རི་ཁྱིམ་ནས་ཚུར་བྲོས་ཡོང་བ་དང་། ཅིའི་
ཕྱིར་བཟོ་ལྟ་ཤོར་བའི་གནས་སུ་ལྷུང་དོན། མོ་ང་ཚོ་དང་མཉམ་དུ་སྡོད་མི་འདོད་ན། ས་ཆ་
གང་ཞིག་ཏུ་འགྲོ་རྩིས་ཡོད་ཚུལ་སོགས་དྲིས་པ་ཡིན།
“སྤྱིར་ཡིན་ན་ང་འདི་རུ་སྡོད་འོས། ངས་ཀྱང་འདི་རུ་སྡོད་པའི་རེ་བ་བརྒྱབ་མྱོང་།”
མོས་དེ་ལྟར་ལན་བཏབ་པ་དང་། “དེ་ལྟར་བྱས་ན་ཨེ་དི་ཀར་སེམས་གསོ་དང་ཕྲུ་གུར་སྙོར་
སྐྱོང་ལེགས་པོ་བྱེད་པའི་དོན་དག་འདི་གཉིས་བསྒྲུབ་ཆོག་སྙམ་ཡོད། ཡང་གཅིག་བཤད་
ན། འཇོལ་མོ་གཞིས་ཀ་ནི་ད་གཟོད་ངའི་རང་ཁྱིམ་རེད། འོན་ཀྱང་ངས་ཁྱོད་ལ་བཤད།
ཁོས་ང་འདིར་སྡོད་དུ་འཇུག་མི་སྲིད། ཁྱོད་ཀྱིས་འདང་ཞིག་རྒྱོབས་དང་། ཁོས་ང་རང་ལུས་
བདེ་སེམས་ཐང་ཡིན་པ་མཐོང་ཚེ། བཟོད་བསྲན་བྱེད་ཐུབ་རྒྱུ་རེད་དམ། ཁོས་ང་ཚོས་བདེ་
བདེ་ལྷོད་ལྷོད་ཀྱི་འཚོ་བ་རོལ་གྱིན་ཡོད་པ་མཐོང་ན་བདེ་བར་སྡོད་སྲིད་དམ། ཁོས་ང་ཚོའི་
བདེ་སྐྱིད་བརླག་པར་འཛེམ་དོགས་བྱེད་སྲིད་དམ། ད་ལྟ་ངས་ཡིད་ཚིམ་པར་བྱེད་པའི་
གནད་གཅིག་ཡོད་དེ། གདེང་ཚོད་ཡོད་པའི་སྒོ་ནས་བཤད་ཐུབ་པ་ཞིག་ནི། ཁོའི་མིག་ལམ་
དུ་ངའི་གྲིབ་མ་སྣང་བའམ་རྣ་ལམ་དུ་སྐད་སྒྲ་ཙམ་གོ་བས་ཀྱང་ཁོ་ཞེ་སྡང་ལངས་དགོས་པའི་
ཚད་དུ་སླེབས་ཡོད། ཁོ་ང་ལ་སུན་ཐག་ཆོད་ཡོད་ངེས། ང་ཁོའི་མདུན་དུ་སླེབས་མ་
ཐག་གདོང་ལ་རང་དབང་མེད་པར་གཉེར་མ་བསྡུས་ནས་སྡང་སེམས་ཀྱི་རྣམ་འགྱུར་སྟོན་
པ་ཚོར་ཐུབ། གཅིག་ནས་ཁོས་ང་རང་ཁོ་ལ་སྡང་བའི་རྒྱུ་མཚན་འདང་ངེས་ཤིག་ཡོད་པ་
རྟོགས་སོང་བ་དང་། གཉིས་ནས་ཁོ་མ་གཞི་ནས་ཞེ་སྡང་ཅན་ཞིག་ཡིན་ཚོད་འདུག ཁོ་
དངོས་གནས་ང་ལ་སྡང་བ་རེད། ངས་ཚིག་ཐག་ཆོད་པས་སྨྲ་ཐུབ་སྟེ། གལ་སྲིད་ང་རང་
བྲོས་ནས་གར་སོང་ཆ་མེད་དུ་གྱུར་ན། ཁོས་དབྱིན་ཇིའི་ལ་ལུང་ཐམས་ཅད་བརྒལ་ནས་
འཛིན་དུ་ཡོང་མི་སྲིད་པས། ང་ངེས་པར་དུ་ས་ཐག་རིང་ཞིག་ལ་འགྲོ་དགོས།
“ངས་ཁོ་ལ་ང་རང་གསོད་དུ་འཇུག་དགོས་སྙམ་པའི་ཆེས་ཐོག་མའི་དྲན་ཚུལ་དེ་
མེད་པར་གྱུར་སོང་། ད་ལྟ་ངས་ཁོ་གསོད་པ་ལས་ཁོས་རང་ཉིད་བསད་ན་བཟང་འདོད་
བྱུང་། ཁོ་ལ་དངོས་གནས་ཐབས་བཀོད་འདུག ངའི་བརྩེ་དུང་རྡུལ་དུ་བརླགས་སོང་། ངའི་
སེམས་ཁམས་ཧ་ཅང་བདེ་བོ་འདུག ཡིན་ནའང་ངས་སྔར་བཞིན་སྔོན་ཆད་ང་ཁོ་ལ་ཇི་
ལྟར་དགའ་མྱོང་བ་དྲན་ཐུབ་ཀྱིན་འདུག་ལ། ད་དུང་རྨི་ལམ་རབ་རིབ་ཀྱི་ཀློང་དུ་ཁོ་ལ་
སྔར་བཞིན་དགའ་ཐུབ་ཀྱིན་འདུག གལ་ཏེ། མ་རེད། མ་རེད། ཁོ་ང་ལ་དགའ་བའི་དབང་
དུ་བཏང་ཡང་། ཁོའི་གདོན་འདྲེ་ལྟ་བུའི་གཤིས་རྒྱུད་རྩིང་པོའི་རང་གཟུགས་སྔར་བཞིན་
ཕྱི་རུ་མངོན་ཡོང་། ཁཱ་སེ་རེན་གྱི་དགའ་ཕྱོགས་ནི་དངོས་གནས་གཞན་དང་མི་འདྲ་བར་
འདུག་སྟེ། ཁོ་ལ་གསལ་ཆ་དེ་འདྲ་ཡོད་ན་ཡང་ད་དུང་ཁོ་ལ་དགའ་བ་དེ་འདྲས་ཟབ། ཐན་
ལྟས་རེད་ཨང་། འཇིག་རྟེན་མི་ཡུལ་འདི་དང་ངའི་དྲན་འཛིན་གྱི་མེ་ལོང་འདིའི་ངོས་ནས་
ཁོ་ནག་འཚུབ་བེར་ཤུལ་མེད་དུ་འགྲོ་རོགས།”
“ཤུ། ཤུ། ཁོ་ཅི་ལྟར་བཤད་ཀྱང་མི་ཞིག་རེད་ཨང་།” ངས་དེ་ལྟར་བཤད་པ་དང་།
“ཁྱོད་ཀྱི་བློ་རྒྱ་བསྐྱེད་དང་། ད་སྐབས་ཀྱི་གནས་སྟངས་ལ་བལྟས་ན་ཁོ་ལས་སྡུག་བསྔལ་
གྱིས་གཙེས་པའི་མི་གཞན་ཞིག་རྙེད་ཐུབ་བམ།"“ཁོ་ནི་མི་མ་རེད།” 
མོས་དེ་ལྟར་དགག་ལན་སློག་བྱུང་ལ། “ཁོའི་ཆེད་དུ་ང་ལ་བློ་
རྒྱ་བསྐྱེད་ཅིག་ཟེར་བའི་དབང་ཆ་མེད། ངས་ཁོའི་བསམ་འདུན་བསྐངས་ཀྱང་། ཁོས་ངའི་
སྙིང་དམར་པོ་ལག་པས་གཅིར་ནས་བསད་རྗེས་ཕྱིར་ངའི་ཕྱོགས་སུ་གཡུགས་སོང་། ཨེ་
ལུན། ང་ཚོ་མི་ལ་སེམས་པ་ཡོད་པས་ད་གཟོད་བརྩེ་དུང་ཡོད་པ་རེད། ཁོས་ངའི་སེམས་པ་
ཚལ་བར་གཤགས་སོང་། ང་ཡང་ཁོ་ལ་གདུང་སེམས་ཡོད་མི་སྲིད་ལ། དུས་སྐབས་འདི་
ནས་བཟུང་ཁོ་འཆི་ལམ་དུ་འགྲོ་བའི་ཉིན་མོ་དེའི་བར་དུ། ཁཱ་སེ་རེན་གྱི་ཆེད་དུ་ངུས་ནས་
མིག་ཟུང་ལས་ཁྲག་དམར་བཞུར་ནའང་ངས་གདུང་སེམས་བཅངས་མི་སྲིད། རེད་ཡ། ང་
དངོས་གནས་འཐད་མི་སྲིད་ཨང་།”
མཚམས་འདིར་སླེབས་དུས། ཨེ་ས་བྷེ་ལ་ངུས་བྱུང་། ཡིན་ནའང་མོས་དེ་མ་ཐག་ཏུ་
གདོང་གི་མིག་ཆུ་ཕྱིས་ནས་བཤད་རྒྱུར།
“ཁྱོད་ཀྱིས་ང་ལ་དོན་དག་ཅི་བྱུང་བས་རི་ཁྱིམ་ནས་བྲོས་ཡོང་བ་ཡིན་ཞེས་དྲིས་པ་
མིན་ནམ། ང་མི་འབྲོ་ག་མེད་རེད། ངས་ཁོ་ལ་ཁོང་ཁྲོ་བསླངས་ནས་གནམ་ལྡིང་ས་ལྡིང་
བྱེད་དུ་བཅུག་ཡོད། ནམ་རྒྱུན་ལྟར་གདུག་རྩུབ་ཆེན་པོས་མནར་གཅོད་བྱེད་ཐབས་མེད་
པར་བྱས་ཡོད། མེ་ཡིས་དམར་ལིང་དུ་གྱུར་པའི་མེ་ཡོག་གིས་གཡོལ་ལོང་གབ་ལོང་མེད་
པར་མི་ཞིག་ལ་རྒྱག་དགོས་ན་ཡང་སེམས་ཁམས་དང་བློ་རིག་ལྷོད་ཅིང་གྲིམ་པ་ཞིག་ཡིན་
དགོས། འོན་ཀྱང་ད་ལྟ་ཁོས་རང་བསྟོད་ཀྱི་རྒྱུ་རུ་གྱུར་པའི་གདོན་འདྲེ་ལྟ་བུའི་གྲིམ་ཤ་
དང་ལྷོད་ཆ་དེ་ཡང་གར་སོང་ཆ་མེད་དུ་བོར་ཞིང་། ཐད་ཀར་གཏུམ་དྲག་གི་དམར་གསོད་
བྱེད་ཐབས་མི་སྤྱོད་པའི་ངེས་པ་ཡང་མི་འདུག ངས་ཁོ་ལ་ཕོག་ཐུག་བཟོས་པ་དྲན་དུས།
ཡུད་ཙམ་ལ་ཡིད་ཚིམ་པའི་སྣང་བ་བྱུང་། སྣང་བ་དེས་ང་རང་ཉིད་ཀྱི་བག་ལ་ཞ་བའི་རང་
གཤིས་དེ་དྲན་གསོ་བྱས་སོང་། གལ་སྲིད་ང་ཡང་བསྐྱར་ཁོའི་དབང་འོག་ཏུ་ཚུད་ན། འཁོན་
ལན་དྲག་པོ་སློག་པའི་གོ་སྐབས་དེ་ནི་ཁོ་ལ་མཚོན་ན་ཇི་འདྲའི་རྙེད་དཀའ་བ་ཞིག་མ་ཡིན་ནམ།”
“ཁྱོད་ཀྱིས་ཤེས་གསལ་ལྟར་རེད། ཁ་སང་གི་སྐུ་གདུང་ཞུགས་འབུལ་མཛད་སྒོ་ལ་སྐུ་
ཞབས་ཨེན་ཧྲབ་ཡང་མ་གཞི་ནས་འབྱོར་དགོས་པ་རེད། རྒྱུ་རྐྱེན་དེའི་ཆེད་དུ་ཁོས་ཆང་མ་
འཐུང་། ཆང་མང་པོ་མ་འཐུང་། ནམ་རྒྱུན་ས་སྲོད་ཀྱི་ཆུ་ཚོད་དྲུག་པ་ནས་ཆང་གིས་བཟི་སྟེ་
གཉིད་འགྲོ་ཞིང་། ཕྱི་ཉིན་དུས་ཚོད་བཅུ་གཉིས་པར་ཡར་ལངས་དུས་ད་གཟོད་བཟི་དྭངས་
མེད་པ་དེ་འདྲ་བྱས་མ་སོང་། དེ་བས་ཉིན་དེར་ཁོ་ཡར་ལངས་རྗེས་རང་སྲོག་གཅོད་པར་གྲ་
སྒྲིག་བྱེད་ཀྱིན་པའི་མི་ཞིག་དང་འདྲ་བར་སེམས་ཤུགས་རྨང་ནས་ཉམས་འདུག ལྷ་ཁང་
དུ་འགྲོའམ་ཞབས་བྲོ་རྩེ་རུ་འགྲོ། ཁོ་ལ་མཚོན་ན་ཁྱད་པར་ཅི་ཡང་མི་འདུག མཇུག་མཐར་
ཁོ་གང་ལ་ཡང་མ་སོང་བར་རྩིག་ཐབ་ཀྱི་འགྲམ་དུ་ཙོག་སྟེ། ཡང་བསྐྱར་གསོམ་ཆང་དང་
མངར་ཆང་པུ་རན་ཏེ་སོགས་ཁམ་ཆེན་པོས་རྔམ་འཐུང་བྱེད་མགོ་བརྩམས།
“ཧེ་ཟི་ཁི་ལེ་ཧྥུ་ཞེས་པའི་མིང་དེ་གླེང་ཚེ། ངའི་སེམས་ནས་གྲང་འདར་ཞིག་བརྒྱབ་
བྱུང་། གཟའ་འཁོར་སྔོན་མ་ནས་དེ་རིང་བར་དུ་ཁོའི་གྲིབ་གཟུགས་ཙམ་ཡང་གཞིས་ཀའི་
ནང་མངོན་མ་བྱུང་། ལྷའི་ཕོ་ཉའམ་ཡང་ན་ས་འོག་གི་མེས་པོ་འདས་པོའི་རྣམ་ཤེས་གང་
རུང་གིས་བདག་གིར་བཟུང་ཟིན་པ་འདྲ། རྒྱུ་མཚན་གསལ་བོར་བཤད་མི་ཐུབ་མོད། འོན་
ཀྱང་གཟའ་འཁོར་གཅིག་ཡས་མས་ཀྱི་རིང་ལ། ཁོས་ང་དང་ལྷན་དུ་ཟས་ཐུན་གཅིག་ཀྱང་
མ་ཟོས། ཁོ་ནི་ནམ་གསལ་རྗེས་ད་གཟོད་ཕྱིར་ཁྱིམ་དུ་ལོག་པ་རེད། ཁྱིམ་དུ་ལོག་མ་ཐག་
ཐོག་ཁང་དུ་འགོས་ནས་ཁོའི་ཁང་པར་འཛུལ་བ་དང་། ཞོར་དུ་སྒོ་ཟྭ་བརྒྱབ་འགྲོ་བ་ནི་རྨི་
ལམ་དུ་ཁོ་ལ་སུ་ཞིག་གིས་འདུག་རོགས་བྱེད་ཀྱིན་པ་དང་ཀུན་ནས་མཚུངས་ཨང་། ཁོས་
ཁང་པའི་ནང་དུ་མེ་སི་སྒྲི་སི་ཐུ་ཆོས་ཚོགས་ཀྱི་ཆོས་དད་པ་ཞིག་དང་འདྲ་བར་མཚམས་
མི་ཆད་པར་གསོལ་འདེབས་བྱེད་ཀྱིན་གདའ། ཡིན་ནའང་ཁོས་གསོལ་འདེབས་བྱ་སའི་
ལྷ་ནི་ཤེས་པ་མེད་པའི་ས་རྡུལ་ཞིག་ལས་མ་འདས། ཁོས་སྐྱབས་མགོན་དང་སྐད་
ཆ་བཤད་དུས། ཧ་ཅང་ཡ་མཚར་བ་ཞིག་རེད། ཁོའི་སྐྱབས་མགོན་ནི་རང་གི་ཨ་ཕ་ནག་རིལ་དེ་
ལྟ་བུ་ཞིག་གི་ཚབ་ཏུ་བཞག་འདུག ཁོས་རྣམ་ཀུན་ཆེས་གལ་ཆེ་བའི་གསོལ་འདེབས་དེ་
བྱས་ཏེ་གྲེ་བ་འགག་ནས་སྐད་ཆ་མི་ཐོན་རག་བར་དུ་མཚམས་མི་འཇོག དེ་ནས་ཁོ་ཡང་
བསྐྱར་བུད་འགྲོ་ཞིང་། ནམ་ཡང་ཕྱིར་བལྟས་ཙམ་ཡང་མི་བྱེད་པར་འཇོལ་མོ་གཞིས་ཀར་
རྒྱུག་འགྲོ། ང་ཡ་མཚར་བ་ཞིག་ལ་ཨེ་དི་ཀ་ཡིས་ཅིའི་ཕྱིར་ཉེན་རྟོག་པ་བོས་ནས་ཁོ་བཀག་
ཉར་མི་བྱེད་པ་ཡིན་ནམ། གང་ལྟར་ངས་ཁཱ་སེ་རེན་གྱི་ཆེད་དུ་སྡུག་བསྔལ་མྱངས་པ་ཐལ་
དྲགས་པས། བརྙས་བཅོས་ཀྱི་གནོན་ཤུགས་ལས་ཐར་བའི་དུས་སྐབས་དེ་དུས་ཆེན་ཞིག་ཏུ་
མི་བརྩི་ག་མེད་བྱུང་།
“ངའི་སེམས་ཤུགས་ཅུང་ཟད་རྒྱས་ཐུབ་སོང་། ཅོ་སེ་ཧྥུ་ཡིས་རྒྱུན་ཆད་མེད་པར་ཆོས་
འཆད་ནའང་། ང་མ་ངུས་པར་ཁང་པའི་ནང་དུ་ཕར་འགྲོ་ཚུར་འགྲོ་བྱས་པ་དང་། སྔོན་ཆད་
ལྟར་རྐང་འཇབ་ལག་འཇབ་ཀྱི་རྐུན་མ་ལྟ་བུ་ཞིག་བྱས་ནས་ཀྱང་སྡོད་དགོས་མ་བྱུང་། ཁྱོད་
ཀྱིས་ངས་ནི་ཅོ་སེ་ཧྥུ་ཡིས་ཅི་ཞིག་བཤད་ཀྱང་ངུ་སྲིད་པ་རེད་འདོད་དམ། འོན་ཀྱང་ཁོ་དང་
ཧ་རེ་ཏོན་གཉིས་ཆེས་སུན་པར་བྱེད་པའི་འདུག་གྲོགས་ཆ་གཅིག་རེད། ང་ནི་ཁོའི “སྦྱིན་
བདག་ཆུང་བ' དང་དེའི་ཨུ་ཚུགས་ལ་རྒྱབ་སྐྱོར་བྱེད་པའི་རྒད་པོ་ཐན་ལྟས་དེ་གཉིས་ལ་
འགྲོགས་པ་ལས། ཧིན་དི་ལེ་དང་མཉམ་དུ་བསྡད་ནས་ཁོའི་འཇིགས་སུ་རུང་བའི་ཁ་བརྡ་
དེ་དག་ལ་ཉན་རྒྱུར་དགའ་ཨང་།
“ཧེ་ཟི་ཁི་ལེ་ཧྥུ་རང་ཁྱིམ་དུ་འབྱོར་མ་ཐག ང་ནམ་རྒྱུན་ཐབ་ཚང་དུ་འཛུལ་ནས་
ཁོ་ཚོར་འདུག་རོགས་བྱས་ཏེ་བསྡད་ན་བཟང་། ཡང་མིན་ན་མི་མེད་པའི་གྲིབ་ལུང་བཞའ་
ཚན་གྱི་ཁང་པའི་ནང་ལྟོགས་སྡུག་གིས་མནར་ཏེ་ལུས་ན་དགའ། ཁོ་ཁྱིམ་དུ་མེད་དུས།
ཐེངས་འདིའི་གཟའ་འཁོར་དེའི་ནང་དུ། ངས་རྩིག་ཐབ་འགྲམ་དུ་ཅོག་ཙེ་གཅིག་དང་རྐུབ་
སྟེགས་གཅིག་བཞག་པ་དང་། སྐུ་ཞབས་ཨེན་ཧྲབ་ཀྱིས་རང་ཉིད་ལ་བདག་སྐྱོང་ཅི་ལྟར་
བྱེད་མིན་ངས་དོ་སྣང་མི་བྱེད། ཡིན་ནའང་ཁོས་ངའི་འདི་འདྲའི་བཀོད་སྒྲིག་ལ་གཏོར་
བརླག་བྱས་མ་སོང་། ཁོ་སྔོན་ཆད་དང་བསྡུར་ན་ད་སྐབས་མི་གཞན་གྱིས་ཕར་ཁ་ཡ་མ་
བྱས་ན་ཅུང་ཟད་ཞི་ལྷོད་དུ་གྱུར་ཡོད། སྔར་ལས་ངོ་གནག་ཅིང་གཉའ་ཆག་ཉམས་ཤོར་
བྱུང་བ་མ་གཏོགས་མེ་ལྟར་འབར་བའི་ཁོང་ཁྲོ་ལངས་རྒྱུ་མི་འདུག ཅོ་སེ་ཧྥུ་ཡིས་ཚིག་ཐག་
ཆོད་པའི་སྒོ་ནས་ཁོའི་འགྱོད་བཤགས་མཐར་ཕྱིན་པ་ཞིག་བྱས་ཟིན་པས། སྐྱབས་མགོན་
ཡང་ཁོའི་བསམ་འདུན་དེ་ལ་སེམས་འགུལ་ཐེབས་པས་རེད་ཟེར། ཡིན་ནའང་ཁོས་བཤད་
རྒྱུར ‘དམྱལ་བའི་མེ་དཔུང་གིས་རང་གི་རྣམ་ཤེས་ལ་བྱབས་ཁྲུས་བྱས་སོང་བ་རེད་ཟེར།
ང་རང་རྨོངས་པར་བྱས་སོང་། གང་ལྟར་ངས་ནི་ཁོས་སྡིག་བཤགས་སྐྱོན་སྤངས་བྱས་པའི་
རྟགས་མཚན་ཅི་ཡང་མཐོང་མ་བྱུང་། ཡིན་ནའང་དེ་ང་དང་འབྲེལ་བ་ཆེན་པོ་མེད།
“ཁ་སང་དགོང་མོ། ང་གྲུ་ག་དེར་ཙོག་པུར་བསྡད་དེ་དཔེ་ཆ་རྙིང་པ་འགར་བལྟས་
ནས་ཧ་ལམ་ཆུ་ཚོད་བཅུ་གཉིས་པར་སླེབས། ཕྱི་རོལ་གྱི་མཁའ་དབྱིངས་སུ་ཁ་བ་ལྷབ་ལྷུབ་
འབབ་ཀྱིན་འདུག་ཅིང་། ངའི་དྲན་པའི་མེ་ལོང་དུ་ཆོས་ཚོགས་ཀྱི་དུར་ཁྲོད་དང་དུར་ཁྲོད་
གསར་བ་སོགས་རེས་མོས་ཀྱིས་འཁོར་ཡོང་། ཐོག་ཁང་དུ་སོང་ན་དངོས་གནས་དོན་སྙིང་
མི་འདུག་ཨང་། ངས་མིག་ཟུང་དངོས་གནས་ཤོག་ངོས་ནས་ཡར་འདེགས་ཐུབ་མ་བྱུང་
སྟེ། དེ་མུར་ཡིད་སྨྲེང་བར་བྱེད་པའི་སྐྱོ་སྡུག་གི་བརྙན་རིས་འབའ་ཞིག་གིས་མཐོང་ལམ་
ཁེབས་ངེས་པའི་ཕྱིར།
“ཧིན་དི་ལེ་ངའི་ཁ་གཏད་དུ་ཙོག་སྟེ་མགོ་བོ་ལག་པར་བསྙེས་འདུག་པར་བལྟས་
ན། ཁོས་ཀྱང་དོན་དག་དེ་ལ་འདང་རྒྱག་གིན་ཡོད་ཚོད་རེད། ད་སྐབས་ཁོས་ཆང་འཐུང་ན་
ཡང་རྣམ་རིག་མི་གསལ་བའི་ཚད་དུ་མི་འཐུང་ལ། ཆུ་ཚོད་གཉིས་གསུམ་དེའི་རིང་ལ་ཁོ་
ཅུང་ཟད་ཙམ་ཡང་མི་འགུལ་ཞིང་དབུགས་རིང་ཡང་འབྱིན་མ་སོང་།
“སྡོད་ཁང་ཧྲིལ་བོར་གྲག་འགུལ་ཅི་ཡང་མེད་པ་དང་། སྨྲེང་སྐྱོའི་གྲང་རླུང་ཁོ་ནས་དུས་
ངེས་མེད་དུ་སྒེའུ་ཁུང་སྒུལ་གྱིན་པ་ཐོས་ཐུབ་ཅིང་། འབར་བཞིན་པའི་རྡོ་སོལ་
གྱིས་འཇམ་ཞིང་གཉོམ་པའི་འུར་སྒྲ་ཞིག་སྒྲོག་གིན་ཡོད་ལ། དུས་ཚོད་ངེས་གཏན་རེའི་
མཚམས་སུ། ངས་པྲ་སྒྲོན་གྱི་སྡོང་རས་ཇེ་ཐུང་དུ་གཏོང་བའི་སྐབས་སུ་ལག་གི་སྐམ་པ་
ལས་ཐུང་ཞིང་མྱུར་བའི་ལྕགས་ཆའི་སིར་སྒྲ་རེ་གྲག་ཡོང་། ཧ་རེ་ཏོན་དང་ཅོ་སེ་ཧྥུ་གཉིས་
མལ་དུ་ཉལ་ནས་གཉིད་དུ་ཡུར་ཡོད་ལས་ཆེ། དངོས་གནས་ཡིད་སྐྱོ་བ་ལ་ཨང་། ངས་དཔེ་
ཆ་ལྟ་ཞོར་དང་དབུགས་རིང་འཐེན་ཞོར་བྱས་པ་དང་། འཇིག་རྟེན་འདིའི་སྤྲོ་དགའ་ཡོད་
ཚད་གར་སོང་ཆ་མེད་དུ་ཡལ་ནས་ཕྱིར་ཡོང་རྒྱུ་མེད་པ་ལྟར་གྱུར་སོང་།
“སྐྱོ་ལྷང་ལྷང་གི་དབེན་འཇགས་དེ་ཐབ་ཚང་གི་སྒོ་གཏན་ལེན་པའི་སྒྲ་ཞིག་གིས་
དཀྲོགས་སོང་། མེལ་ཚེ་བ་ཧེ་ཟི་ཁི་ལེ་ཧྥུ་ཕྱིར་སླེབས་བྱུང་། ནམ་རྒྱུན་དང་བསྡུར་ན་ཅུང་
སྔ་མོ་འདུག ངས་བལྟས་ན་གློ་བུར་དུ་ཁ་བ་བུ་ཡུག་འཚུབ་པས་ཡིན་སྲིད།ཐབ་ཚང་གི་
སྒོ་གཏན་བརྒྱབ་ཡོད། ང་ཚོས་ཁོ་ཕྱིར་འཁོར་ནས་སྒོ་གཞན་ཞིག་ཏུ་
འཛུལ་གྲབས་བྱེད་ཀྱིན་པ་ཐོས་ཐུབ། ང་ཡར་འགྲེང་སྟེ་གདོང་ལ་རྣམ་འགྱུར་ཅིག་དབང་
མེད་དུ་མངོན་པ་ཡིན། (ངས་རང་ཉིད་ཀྱི་མཆུ་སྒྲོས་འགུལ་སྟངས་དེ་ཚོར་ཐུབ) ངའི་ཉེ་
འཁོར་གྱི་འདུག་གྲོགས་དེས་ཀྱང་མིག་ཟུང་གིས་སྒོ་དེར་ཕུར་ཚུགས་སུ་ཅེར་ན་སྡོད་པ་
དང་། ང་ཡར་འགྲེང་མ་ཐག་ཏུ་ཁོ་ཡང་ཁ་ཕྱིར་འཁོར་ནས་ངའི་ཕྱོགས་སུ་བལྟས་བྱུང་།”
‘ངས་ཁོ་ལ་སྒོའི་ཕྱི་རོལ་ཏུ་སྐར་མ་ལྔར་སྒུག་ཏུ་འཇུག་དགོས།’ ཁོས་སྐད་མཐོན་
པོས “ཁྱོད་ཀྱི་ངོ་རྒོལ་བྱེད་སྲིད་དམ།’ ” ཞེས་དྲིས་བྱུང་།
‘མིན། ཁྱོད་ཀྱིས་ཁོ་མཚན་གང་བོར་སྒོའི་ཕྱི་རོལ་ཏུ་འགོག་རོགས། ངས་དེ་
ལྟར་ལན་བཏབ་པ་དང་། ‘ཁོ་སྒོའི་ཕྱི་རོལ་ཏུ་འགོག་རོགས། ལྡེ་མིག་ཁུང་བུར་དྲངས་ནས་
སྒོ་གཏན་འཐེན་རོགས།
“ཧེ་ཟི་ཁི་ལེ་ཧྥུ་མདུན་སྒོར་སླེབས་མ་ཐག་པའི་སྐབས་དེར་ཁོའི་ཁང་བདག་རྙིང་
པས་ཏག་ཏག་སྒོ་དེར་ཟྭ་བརྒྱབ་སོང་། ཧིན་དི་ལེ་དེ་མ་ཐག་ཏུ་ཕྱིར་སླེབས་པ་དང་། ཁོའི་
རྐུབ་སྟེགས་དེ་ཅོག་ཙེ་ཞིག་གིས་བར་བཀྱེད་པའི་ངའི་ལོགས་ཤིག་ཏུ་བཞག་སོང་ལ། མིག་
ཟུང་ལས་ཞེ་སྡང་གི་མེ་ལྕེ་འབར་བཞིན་ལུས་པོ་སྔུན་ལ་ནུར་བ་དང་། ངའི་མིག་ཟུང་གི་
ཕྱོགས་སུ་ཕུར་ཚུགས་སུ་ཅེར་ནས་གདུང་སེམས་ཤིག་འཚོལ་བ་དང་འདྲ། སྐབས་དེར་
ཁོའི་ཚུགས་ཀ་ནི་མི་གསོད་ཀྱི་ལག་དམར་ཞིག་དང་འདྲ་བར་མི་གསོད་རྒྱུ་ཁོ་ན་དྲན་
འདུག ཁོས་ཕལ་ཆེར་རང་ཉིད་ལ་མཁོ་བའི་གདུང་སེམས་དེ་མ་རྙེད་པ་འདྲ་མོད། འོན་
ཀྱང་ངའི་མིག་ཟུང་ལས་ཅི་ཞིག་བཤད་འདོད་པ་ཐམས་ཅད་ཕྱི་རུ་ཕྱུངས་པའི་སྐུལ་ལྕག་
ཅིག་མཐོང་སོང་བ་འདྲ།
“ ‘ཁྱོད་དང་ང་།’ ཁོས་དེ་ལྟར་བཤད་པ་དང་། ‘ངེད་གཉིས་ཀས་སྒོའི་ཕྱི་རོལ་གྱི་
མི་དེར་རྩིས་གཙང་མ་ཞིག་རྒྱག་དགོས། གལ་སྲིད་ངེད་གཉིས་ཀ་སྡར་མ་མིན་ན། མཉམ་
འབྲེལ་གྱི་སྒོ་ནས་རྩིས་འདི་གཙང་མར་རྒྱག་ཆོག་པ་རེད། ཁྱོད་རང་ཁྱོད་ཀྱི་མིང་པོ་ནང་
བཞིན་ཉམ་ཆུང་ཞིག་ཡིན་ནམ། ཁྱོད་རང་ཆེས་མཐའ་མཇུག་བར་དུ་བཟོད་བསྲན་བྱེད་
རྒྱུར་འཐད་སྲིད་དམ། ཐེངས་གཅིག་ལའང་སྐྱིན་པ་ལེན་མི་འདོད་དམ།ད་སྐབས་ངས་
ཡང་བསྐྱར་བཟོད་བསྲན་བྱ་མི་སྲིད།' ངས་ལན་དེ་ལྟར་བཏབ་
པ་དང་། ‘གལ་སྲིད་དགྲ་ཤ་ལེན་ཐུབ་ཅིང་རང་སྡུག་རང་གིས་ཉོ་མ་དགོས་པ་བྱུང་ཚེ། ང་
ད་གཟོད་སེམས་པ་དགའ་སྲིད།' ཡིན་ནའང་། ‘གཡོ་ཟོལ་དང'གཏུམ་དྲག' ནི་མེ་
མདའི་རྩེ་གྲི་རྣོན་པོ་གཉིས་ཡིན།མེ་མདའི་རྩེ་གྲི་དེ་སྤྱད་དེ་སྡང་དགྲ་བོར་ཕར་བསྟུན་ཆོག་
ལ། ཚུར་རང་ལ་རྨས་ན་སྡང་དགྲ་བོ་ལས་ཀྱང་སྡུག་ངེས་རེད།‘གཡོ་ཟོལ་དང་
གཏུམ་དྲག་ལ་དེ་ལས་གཞན་པའི་གཡོ་ཟོལ་དང་གཏུམ་དྲག་
ཅིག་སྤྱོད་པ་ནི་ལུགས་མཐུན་དྲང་གཞག་ཡིན།’ ཧིན་དི་ལེ་ཡིས་འུར་བརྒྱབ་པ་སྟེ། “ཧེ་
ཟི་ཁི་ལེ་ཧྥུ་ལྕམ་མོ། ཁྱོད་ཁུ་སིམ་མེར་དེ་རུ་ཙོག་སྟེ་ཅི་ཡང་མི་བསྒྲུབ་ཅིང་སྐད་ཆ་ཚིག་
གཅིག་ཀྱང་མ་བཤད་ན་ཆོག སྐབས་དེར་ཁྱོད་ཀྱིས་ང་ལ་བསྒྲུབ་ཐུབ་བམ་ཞེས་དྲིས་ཚེ།
ངས་ཚིག་ཐག་ཆོད་པའི་སྒོ་ནས་སྨྲ་ཆོག་སྟེ། སྡིག་པའི་རྐྱལ་བ་ལྟ་བུའི་གདོན་འདྲེར་རྣམ་
སྨིན་འཁོར་བ་མཐོང་ན། ཁྱོད་ཀྱང་ང་ནང་བཞིན་དགའ་ཞིང་སྤྲོ་བ་འཕེལ་ངེས། གལ་སྲིད་
ཁྱོད་ཀྱིས་ལག་སྔ་གཞུག་བརྩད་དེ་བཟང་ངན་ལ་མ་བལྟས་ན། ཁོས་ཁྱོད་རང་གསོད་སྲིད་
པར་མ་ཟད། ད་དུང་ང་ཡང་ཡོངས་སུ་བཅོམ་ངེས། ངན་དགུ་མ་ལུས་ཚང་བའི་སྡུག་ཅན་
དེ་ལྔ་ལམ་དུ་རྫོངས་དགོས། ཁྱོད་ཀྱིས་ཁོས་སྒོ་རྡུང་བའི་སྒྲ་ལ་ཉོན་དང་། དེ་ནི་ཁོ་གནས་
འདིའི་སྦྱིན་བདག་ཡིན་ཟེར་བ་དང་མི་འདྲ་འམ། ཁ་མི་གྲག་པ་ཁས་ལེན་བྱོས། ཅོང་བརྡ་
སྒྲོག་རྒྱུར་སྐར་མ་གསུམ་ལས་མི་འདུག དེའི་རྗེས་ནས་ཁྱོད་ཀྱང་རང་དབང་གི་བུད་མེད་
ཅིག་ཏུ་གྱུར་པ་རེད།”
“ཁོས་རུམ་ཁ་ནས་ངས་འཕྲིན་ཡིག་ནང་གླེང་མྱོང་བའི་མཚོན་ཆ་དེ་ཕྱུངས་ཤིང་།
སྒྲོན་མེ་གཟིམ་རྩིས་བྱས་སོང་། ཡིན་ནའང་ངས་སྒྲོན་མེ་དེ་ཚུར་འཕྲོག་པ་དང་། ཁོའི་ཕྲག་
པ་ནས་བསྡམས་པ་ཡིན།‘སྐད་འབྱིན་མི་རུང་། ཁྱོད་ཀྱིས་གཏན་ནས་ཁོ་ལ་མ་རེག སྒོ་དེ་རྒྱོབས་ཤིག འོན་
ཀྱང་རྙོག་དྲ་མ་སློངས།' ངས་དེ་ལྟར་བཤད།‘མིན། ངས་སེམས་ཐག་བཅད་ཟིན། 
སྐྱབས་མགོན་དཔང་དུ་བཞག་པ་ཡིན། ངས་ངེས་པར་བསྒྲུབ་ཐུབ་དགོས།’
ཤི་གསོན་ལ་མི་འཛེམ་པའི་མི་དེས་དེ་ལྟར་སྐད་བརྒྱབ་པ་དང་། 
‘ཁྱོད་རང་འཐད་མིན་ཅི་ཆ་ཡང་ངས་ཁྱོད་ལ་དོན་དག་བཟང་པོ་ཞིག་བསྒྲུབ་སྟེ། ཧ་
རེ་ཏོན་ལ་དབུགས་དབྱུང་ཞིག་ཐོབ་ཏུ་འཇུག་དགོས། ཁྱོད་ཀྱིས་དཀའ་ལས་བརྒྱབ་སྟེ་ང་
ལ་སྲུང་སྐྱོབ་བྱ་མི་དགོས། ཁཱ་སེ་རེན་སྔར་ནས་འདས་སོང་། ད་སྐབས་གསོན་ཡོད་པའི་མི་
ཡི་གྲས་སུ་ངའི་ཆེད་དུ་དབུགས་རིང་འབྱིན་མཁན་མེད་ལ། ངོ་གནོང་མཁན་ཡང་ཡོད་མི་
སྲིད། སྐབས་དེར་ངས་རང་ཉིད་ཀྱི་མགོ་སྐེ་རང་གིས་བཅད་ཆོག ད་ནི་ཡོད་ཚད་
མཇུག་རྫོགས་དགོས་པའི་དུས་ཚོད་ལ་ཐོན་འདུག་ཨང་།
“ངས་ཁོ་ལ་འཛིང་བ་ལས་དོམ་ཞིག་ལ་འཛིང་ན་དགའ། ཁོ་ལ་གནས་ལུགས་བཤད་
པ་ལས སྨྱོན་པ་ཞིག་ལ་གནས་ལུགས་བཤད་ན་བཟང་། འུ་ཐུག་ཐབས་ཟད་ཀྱི་དུས་སུ། ང་
ཕར་ཕྱོགས་ཀྱི་སྒེའུ་ཁུང་ཁ་དེར་བརྒྱུགས་ནས། བསམ་ངན་ཞེ་བཅངས་ཀྱི་མི་དེར་ཁོ་ལ་ཆག་
སྒོ་ཆེན་པོ་འབྱུང་རྒྱུ་རེད་ཅེས་ཉེན་བརྡ་ཞིག་བརྒྱབ་པ་ཡིན།‘དོ་ནུབ་ཁྱོད་ར
རང་ས་གཞན་ཞིག་ཏུ་གནས་བཅའ་རོགས།’ ངས་དེ་ལྟར་བཤད་
དུས་སྐད་གདངས་ལ་དགའ་མགུ་ཡིད་ཚིམ་གྱི་སྣང་བ་ཞིག་གིས་བརྟས་བྱུང་། ‘གལ་
སྲིད་ཁྱོད་ངེས་པར་དུ་ནང་ལ་མཆོང་ཡོང་ན། སྐུ་ཞབས་ཨེན་ཧྲབ་ཀྱིས་ཁྱོད་ལ་མེ་མདས་
རྒྱག་སྲིད།’
‘ཁྱོད་ཀྱིས་གང་ལྟར་ང་ལ་སྒོ་ཕྱེ་རོགས། ཐ་ཤལ་གྱི་བུད་མེད་ཁྱོད་།’
ཁོས་དེ་ལྟར་ལན་འདེབས་སྐབས་ང་ལ་མཚང་མིང་ཁ་ཤས་བཏགས་པ་དེ་རྣམས་སྙན་
པོ་ཡིན་དྲགས་པས་ངས་འདི་རུ་བསྐྱར་ཟློས་བྱ་མི་འདོད།”‘ང་གཏན་ནས་དོན་དག་
འདིའི་ནང་དུ་འཚང་མི་སྲིད།’ ངས་གདོང་གཏད་
ནས་ལན་དེ་ལྟར་བཏབ། ‘ཁྱོད་རང་ནང་དུ་ཡོང་འདོད་ན་གཞན་གྱིས་མེ་མདས་རྒྱག་
ཐེངས་གཅིག་གིས་གསོད་ངེས་རེད། གང་ལྟར་ངས་རང་ཉིད་ཀྱི་ལས་འགན་ཡོངས་སུ་
བསྒྲུབས་ཟིན།
“སྐད་ཆ་དེ་བཤད་རྗེས། ངས་སྒེའུ་ཁུང་བརྒྱབ་སྟེ་ཕྱིར་རྩིག་ཐབ་ཀྱི་འགྲམ་དུ་
ལོག ཁོའི་མདུན་དུ་ལྷགས་པའི་ཉེན་ཁ་ལ་ངས་སེམས་འཚབ་པའི་སྤམ་རྫུ་ཅི་ཡང་སྟོན་
མ་འདོད།
“ཧིན་དི་ལེ་ཡིས་ཁ་རུ་ཅི་ཐོན་གང་ཐོན་གྱིས་ང་ལ་གཤེ་གཤེ་གཏོང་བ་དང་། ང་སྔར་
བཞིན་སྡུག་ཅག་དེ་ལ་དགའ་བཞིན་ཡོད་པར་ཚིག་ཐག་བཅད་ཅིང་། ང་ལ་རྩིས་ཐང་
དང་ལ་རྒྱ་ཅུང་ཙམ་ཡང་མི་འདུག་ཚུལ་སོགས། མདོར་ན་མི་སྙན་པའི་སྐད་ཆ་མང་པོས་སྡིགས་
དམོད་བྱས་བྱུང་། ཡིན་ནའང་ངའི་སེམས་གཏིང་ནས་ནོངས་འགྱོད་ཅི་ཡང་མེད་པར་
འདི་ལྟར་དྲན་པ་ཡིན། གལ་སྲིད་ད་ལྟ་ཉིད་དུ་ཧེ་ཟི་ཁི་ལེ་ཧྥུ་ཡི་སེམས་ཁོང་གི་སྐྱོ་སྡུག་དེ་
མཇུག་སྒྲིལ་བར་བྱས་ཚེ། ཁོ་ལ་མཚོན་ན་ཆེས་བདེ་སྐྱིད་ལྡན་པའི་དོན་དག་དེ་ཡིན་འོས་
ཨང་། གལ་སྲིད་ཧེ་ཟི་ཁི་ལེ་ཧྥུ་ཕྱིར་རང་གི་ལོག་མལ་དུ་བསྐྱལ་བ་ཡིན་ན། དེ་ནི་ང་ལ་
མཚོན་ན་ཆེས་བདེ་སྐྱིད་ལྡན་པའི་དོན་དག་དེ་ཡིན་འོས་ཨང་།
“ང་གནས་དེར་ཙོག་ཅིང་ཧད་དེ་བསམ་གཞིགས་ཀྱི་འཇིངས་སུ་ལྷུང་ཡོད་དུས།
ཁྲོག་སྒྲ་ཞིག་གྲགས་པ་དང་། ངའི་ལྟག་རྒྱབ་ཀྱི་སྒེའུ་ཁུང་དེའི་དྲ་མིག་ས་རུ་ལྷུང་སོང་། མ་
གཞི་ཧེ་ཟི་ཁི་ལེ་ཧྥུ་ཡིས་དེར་ཁུ་ཚུར་གྱིས་བརྒྱབ་སྟེ་གཡུགས་པ་ཡིན་འདུག ཁོའི་ནག་
རོག་གེར་སྣང་བའི་ངོ་གདོང་དེས་འཇིགས་རུང་གི་ཉམས་དང་བཅས་ནང་དུ་ལྟ་བ་དང་།
སྒེའུ་ཁུང་གི་ལྕགས་དྲ་ཧ་ཅང་ཞིབ་པས་ཁོའི་ཕྲག་པ་ནང་དུ་བཙང་མ་ཐུབ། ངས་རང་ཉིད་
ཀྱིས་འདོད་པའི་བདེ་འཇགས་དེའི་སླད་དུ་དགའ་དྲགས་ནས་གད་མོ་ཤོར་སོང་། ཁོའི་མགོ་
དང་ལྭ་བར་ཁ་བ་ཆགས་ནས་དཀར་བོང་བོང་དུ་གྱུར་འདུག་ཅིང་། ཁོའི་སོ་རྣོན་པོ་དེའང་
གྲང་ལྷགས་དང་ཁོང་ཁྲོའི་དབང་གིས་མུན་ནག་གི་ཁྲོད་ན་དཀར་ཀྲིག་གེར་འོད་མདངས་
འཚེར་གྱིན་གདའ།
‘ཨེ་ས་བྷེ་ལ།ང་ནང་ལ་ཡོང་དུ་བཅུག དེ་མིན་ན་ཁྱོད་ཕྱིས་སུ་འགྱོད་པ་སྐྱེ་ངེས་ཡིན།
ཁོས་ཁྲེལ་དགོད་དང་བཅས་དེ་ལྟར་བཤད།ངས་ལྐོག་གསོད་ཀྱི་ཉེས་པ་བཟོ་མི་རུང་།'
ངས་ཕྱིར་ཁོ་ལ་དེ་ལྟར་ལན་བཏབ།
སྐུ་ཞབས་ཧིན་དི་ལེ་ཡིས་ལག་ཏུ་གྲི་ཆུང་དང་མདེའུ་བརྫངས་པའི་མེ་མདའ་བཟུང་སྟེ།
གནས་དེའི་ཕྱོགས་སུ་སོ་ལྟ་བྱེད་ཀྱིན་འདུག’
ང་ཐབ་ཚང་གི་སྒོ་ཁ་ནས་ནང་ལ་ཡོང་དུ་ཆུགས།’ ཁོས་དེ་ལྟར་བཤད།
‘ཧིན་དི་ལེ་ངའི་སྔུན་དུ་རྒྱུགས་ཏེ། སྔོན་ལ་གནས་དེར་ཐོན་ངེས་རེད།' ངས་
དེ་ལྟར་ཕྱིར་ལན་བཏབ། “ཅི་རེད། ཁངས་ཆེན་འདི་བཟོད་མི་ཐུབ་པ་རེད་དམ། དེས་ན་
ཁྱོད་ཀྱི་བརྩེ་དུང་དེ་ཡང་ཇི་འདྲའི་སྙིང་རྗེ་བ་ལ་ཨང་། དབྱར་དུས་ཀྱི་མཚན་མོར་ཟླ་འོད་
འཚེར་བའི་སྐབས་སུ། ཁྱོད་ཀྱིས་ང་ཚོ་བློ་བདེ་བག་ཕབ་ངང་མལ་ཁྲིའི་སྟེང་གཉིད་སྐྱིད་
པོ་ཞིག་རོལ་དུ་འཇུག་ངེས་རེད། ཡིན་ནའང་དགུན་ཁའི་ཁ་བ་བུ་ཡུག་འཚུབ་མ་ཐག་
ཏུ། ཁྱོད་ཕྱིར་བྲོས་ཡོང་ནས་ཁ་བ་བུ་ཡུག་ལ་གཡོལ་བར་བྱེད། ཧེ་ཟི་ཁི་ལེ་ཧྥུ། གལ་ཏེ་ང་
ཁྱོད་རང་ཡིན་ཚེ། ང་མོའི་དུར་ས་རུ་བློ་དཀར་བའི་ཁྱི་ཞིག་དང་མཚུངས་པར་དྲང་ཤད་
ལེར་ཉལ་ནས་འཆི་རུ་འཇུག་སྲིད། ད་ལྟ་འཇིག་རྟེན་འདིར་གསོན་ཡང་སྙིང་པོ་མེད་པ་
ལོས་ཡིན། ཨེ་རེད། ཁྱོད་ཀྱིས་ང་ལ་བག་ཆགས་ཟབ་མོ་ཞིག་བཞག་སོང་སྟེ། ཁཱ་སེ་རེན་ནི་
ཁྱོད་ཀྱི་ཚེ་སྲོག་ཁྲོད་ཀྱི་དགའ་སྤྲོ་ཡོད་ཚད་ཡིན་པས། ངས་མོ་མེད་པའི་ཁྱོད་ཀྱི་འཚོ་བར་
འདང་རྒྱག་ཐབས་བྲལ། ད་དུང་ཅི་ལྟར་གསོན་རྒྱུ་ཡིན་ནམ།‘ ‘ཁོ་དེ་རུ་ཡོད་དམ།’ 
ངའི་རོགས་པ་དེས་དེ་ལྟར་བཤད་ཞོར། ཕར་གྲུ་ག་དེར་
བརྒྱུགས་སོང་། ‘གལ་སྲིད་ངས་མེ་མདའ་ཞིག་ལག་ཏུ་བཟུང་ཡོད་ཚེ། སྐབས་དེར་ངས་
ཁོ་ཐད་ཀར་དུ་དམར་གསོད་གཏོང་ཐུབ་འདུག
“ཨེ་ལུན། ཁྱོད་ཀྱིས་ང་རང་ངན་པ་དགུ་འཛོམས་ཀྱི་བུ་མོ་ཞིག་ལ་ངོས་བཟུང་ཚེ་ང་
རང་འཐད་པ་མི་འདུག ཡིན་ནའང་ཁྱོད་ཀྱིས་གནས་ཚུལ་ཚང་མར་རྒྱུས་ལོན་བྱས་མེད་
པས། ཐད་ཀར་དུ་བརྡར་ཤ་མི་གཅད་རོགས། མི་ཞིག་ལ་ཁོའི་ཚེ་སྲོག་ལ་གནོད་སྐྱེལ་བའི་
བསམ་པ་ཡོད་ཀྱང་། ངས་སྐུལ་མ་བྱ་མི་སྲིད་ལ། བཀག་རྒྱ་ཡང་བཟོ་མི་སྲིད། ངས་ཁོ་འཆི་
བར་རེ་སྒུག་བྱེད་ཀྱིན་ཡོད། ངས་ཅིའི་ཕྱིར་ཁོ་འཆི་བར་རེ་སྒུག་མི་བྱེད་དམ། དེ་བས་ངས་
རང་ཉིད་ཀྱི་ཚིག་གྱོང་བོ་དེ་དག་བཤད་པར་སྙིང་ན་ཞིང་ཡིད་ཀྱང་ཆད་པར་མ་ཟད། ཁོ་
ཐད་ཀར་ཨེན་ཧྲབ་ཀྱི་སྟེང་དུ་མཆོངས་ཏེ་ལག་གི་མེ་མདའ་འཕྲོག་པ་མཐོང་བས་རེ་
ཞིག་སྐྲག་ནས་ཧད་དེ་ལུས་དགོས་བྱུང་།
“རྫས་མདེལ་བཀད་སོང་། རྣོ་གྲི་དེ་ཡར་ལྡིང་སྟེ་སྦྱིན་བདག་གི་མཁྲིག་མ་གཏུབ་སོང་།
ཧེ་ཟི་ཁི་ལེ་ཧྥུ་ཡིས་རྩིང་སྤྱོད་དང་བཅས་ཨུ་ཚུགས་ཀྱིས་གྲི་ཆུང་དེ་ཤའི་ནང་ནས་བལ་བས།
སྦྱིན་བདག་གི་ལག་པའི་ཤ་ལེབ་ཅིག་ཀྱང་ཞོར་དུ་བཀོག་སོང་། ཧེ་ཟི་ཁི་ལེ་ཧྥུ་ཡིས་ཁྲག་
དམར་འཛར་འཛར་གྱི་གྲི་ཆུང་དེ་ཁུག་མར་བཅུག་པ་དང་། དེ་མ་ཐག་རྡོ་བ་ཞིག་ཡར་
བསྒྲུགས་ནས་སྒེའུ་ཁུང་གཉིས་ཀྱི་བར་དུ་ཡོད་པའི་རྩིབས་མ་དེར་བརྒྱབ་ནས་བཅག་རྗེས་
ནང་དུ་མཆོང་ཡོང་། ཁོའི་དགྲ་ཟླས་ན་ཟུག་གིས་མ་བཟོད་པར་ཁྲག་མང་དུ་བཞུར་བ་དང་།
(ཁྲག་ནི་འཕར་རྩ་ཆེ་བའམ་ཡང་ན་སྡོད་རྩ་ཆེ་བ་ནས་བཞུར་ཡོང་བ་རེད) མཐར་བརྒྱལ་
ནས་ས་རུ་འགྱེལ་སོང་།
“སྡུག་ཅག་དེས་ཁོ་ལ་རྡོག་པས་གཞུས་པ་མ་ཟད། ད་དུང་རྡོག་བརྫིས་བཏང་། ཁོའི
མགོ་རྡོའི་པང་གཅལ་སྟེང་ལ་བརྡབས་པ་དང་། ལྷན་དུ་ལག་པ་ཡ་གཅིག་གིས་ང་བཟུང་
ནས་ཅོ་སེ་ཧྥུ་འབོད་དུ་འགྲོ་རུ་མ་བཅུག
“ཁོའི་ཚད་ལས་འདས་པའི་རང་གཅུན་དེས་ད་གཟོད་གནས་སྐབས་དེར་རང་ཉིད་
ལ་ཕ་རོལ་བའི་སྲོག་གཅོད་དུ་མ་བཅུག་པ་རེད། མཐར་ཁོས་དབུགས་ཀྱང་ཕྱུངས་མ་ཐུབ་
པས་ད་གཟོད་རྡུང་མཚམས་བཞག་པ་དང་། ཚེ་སྲོག་དང་བྲལ་བའི་བེམ་པོ་དེ་རྒྱབ་བསྙེས་
རྐུབ་སྟེགས་རིང་པོ་དེའི་འགྲམ་དུ་དྲུད་སོང་། གནས་དེར་དྲུད་རྗེས་ཁོས་ཨེན་ཧྲབ་ཀྱི་ལྭ་
བའི་ཕུ་རུང་བཙན་གྱིས་བཀོག་སྟེ། དམུ་རྒོད་ཀྱི་སྤྱོད་པ་དང་བཅས་ཁོའི་རྨ་ཁ་དཀྲིས་བྱུང་
ལ། ཤུགས་ཀྱིས་མཆིལ་མ་འཕེན་ཞོར་དང་གདུག་རྩུབ་ཀྱིས་སྡིགས་དམོད་བྱེད་པ་ནི། ད་སོ་
མ་སྟོབས་ཤུགས་ཡོད་རྒུས་རྡོག་ཐོས་གཞུས་པའི་ངང་ཚུལ་དང་ཡང་དབྱེར་མ་མཆིས།
“སྐབས་དེར་ཁོས་ང་རེ་ཞིག་ལོགས་སུ་བསྐྱུར་བས། ངས་དེ་མ་ཐག་གོ་སྐབས་དམ་
འཛིན་གྱིས་ཕྱི་རུ་གཡོག་པོ་བགྲེས་སོང་དེ་བཙལ་དུ་ཕྱིན། ངས་བྲེལ་བྲེལ་འཚུབ་འཚུབ་
ཀྱིས་དོན་དག་དེ་བཤད་པ་ན། ཁོས་ད་གཟོད་ཅུང་ཙམ་ཧ་གོ་སོང་བས། དོན་དག་ཅི་ཞིག་
བྱུང་བ་རེད་ཅེས་བཤད་ཞོར་སྐས་རིམ་གཉིས་ལས་ལྡིང་ཞོར། དབུགས་ཧལ་ཧལ་ངང་ཐོག་
ཁང་ནས་མར་བབས་བྱུང་།
“ ‘དེ་འདྲ་དཔེ་སྲིད་དམ། དེ་འདྲ་དཔེ་སྲིད་དམ།
‘དཔེ་མི་སྲིད་པ་ཅི་ཞིག་ཡོད་དམ།' ཧེ་ཟི་ཁི་ལེ་ཧྥུ་ཡིས་དེ་ལྟར་འུར་བརྒྱབ་ཅིང་།
‘ཁྱོད་ཀྱི་སྦྱིན་བད་ག་སྨྱོས་ཟིན་ནམ། གལ་སྲིད་ཁོ་ད་དུང་ཟླ་གཅིག་ལ་སྨྱོས་པ་ཡིན་ན། ངས་
ཁོ་སྨྱོ་ནད་ཁང་དུ་སྐྱེལ་ངེས་ཡིན། ཁྱོད་ཀྱིས་ཅིའི་ཕྱིར་ང་སྒོའི་ཕྱི་རུ་བཀག་པ་ཡིན། ངོ་ཚ་
མེད་པའི་ཁྱི་རྒན་ཨང་། གནས་འདིར་འགྲེང་ནས་ཤབ་བེ་ཤུབ་བེ་མ་བཤད། ཤོག་དང་། ངས་
ཁོ་ལ་བདག་སྐྱོང་བྱ་མི་སྲིད། དངོས་པོ་དེ་བཀྲུ་རོགས། འོན་ཀྱང་ཁྱོད་ཀྱིས་པྲ་སྒྲོན་གྱི་མེ་
སྟག་ལ་སེམས་ཆུང་བྱོས། དངོས་པོ་དེ་དག་ལས་མང་ཆེ་ཤོས་ཆང་མངར་བྷི་རན་ཏེ་རེད།
“ ‘དེ་ལྟར་བཤད་ན། ཁྱོད་ཀྱིས་ཁོ་ལྐོག་གསོད་བྱས་པ་རེད། ཅོ་སེ་ཧྥུ་ཡིས་དེ་ལྟར་
སྐད་ཆེན་པོ་བརྒྱབ་ཅིང་། འཇིགས་འཇིགས་སྐྲག་སྐྲག་གིས་ལག་ཟུང་ཡར་བཏེགས་པ་དང་།
མིག་ཟུང་ཡར་ལ་རྡེབ་ཀྱིན། ‘འདི་འདྲའི་གནས་ཚུལ་ཡ་ང་བ་ཞིག་ངས་མཐོང་མྱོང་མེད།
སྐྱབས་མགོན་གྱིས་མཁྱེན།།
“ཧེ་ཟི་ཁི་ལེ་ཧྥུ་ཡིས་ཕུད་རྒྱག་ཐེངས་ཤིག་གིས་ཁོ་རང་དབང་མེད་པར་ཁྲག་དམར་
གྱི་ནང་དུ་པུས་མོ་འཛུགས་སུ་བཅུག་པ་དང་། ཁོ་ལ་ལག་ཕྱིས་ཤིག་ཀྱང་གཡུགས་སོང་།
ཡིན་ནའང་ཁོས་ལག་པ་འགུལ་ནས་ཁྲག་རྗེས་དག་གསུབ་མ་སོང་། དེ་ལས་ལྡོག་སྟེ་ཏག་
ཏག་ལག་ཟུང་ཐལ་མོ་སྦྱར་ནས་ཁ་ནས་གང་བྱུང་མང་བྱུང་གིས་གསོལ་འདེབས་བྱེད་མགོ་
བརྩམས། བྱ་སྤྱོད་དེས་ང་རང་དགོད་ཁ་ཤོར་དུ་བཅུག གནས་སྐབས་དེར་སླེབས་དུས་ཅི་
ཞིག་གིས་ཀྱང་ང་ལ་གཡོ་འགུལ་གྱི་སྣང་བ་སྤྲད་མ་སོང་། དྲང་མོར་བཤད་ན། ང་ནི་འགག་
གསོད་སྟེགས་བུའི་སྟེང་གི་སྲོག་གཅོད་ལ་སྒུག་པའི་བཙོན་པ་ཞིག་དང་འདྲ་བར་གང་ལ་
ཡང་ཅི་མི་སྙམ་པར་གྱུར་ཡོད།
‘ཧེ། ངས་ཁྱོད་བརྗེད་འདུག' རྒྱལ་པོ་དྲག་ཤུལ་ཅན་དེས་དེ་ལྟར་བཤད་པ་དང་།
‘དོན་དག་འདི་ཁྱོད་ཀྱིས་སྒྲུབས་ཤིག པུས་ཚུགས་ཤིག ཁྱོད་ཀྱིས་ཁོ་ལ་ལྐོག་འབྲེལ་གྱིས་
ང་ལ་ངོ་རྒོལ་བྱེད་ཀྱིན་ཡོད་དམ། དུག་སྦྲུལ་ལྟ་བུའི་ཁྱོད་འདི། སྒྲུབས་ཤིག ལས་ཀ་འདི་
བསྒྲུབ་པར་ཁྱོད་ཧ་ཅང་འཚམ་པོ་འདུག
“ཁོས་ང་ཤུགས་ཀྱིས་སྤྲུགས་སྤྲུགས་བཏང་ནས་སོ་སྒྲ་སྒྲོག་ཏུ་བཅུག་ཅིང་། དེ་མ་
ཐག་ང་ཡང་ཅོ་སེ་ཧྥུ་ཡི་འགྲམ་དུ་གཡུགས་སོང་། ཅོ་སེ་ཧྥུ་ཡིས་དལ་བྲེལ་མེད་པར་གསོལ་
འདེབས་བྱས་རྗེས། ཡར་ལངས་པ་དང་། མནའ་བསྐྱལ་ནས་བཤད་རྒྱུར། ཁོ་མྱུར་དུ་འཇོལ་
མོ་གཞིས་ཀར་འགྲོ་དགོས། སྐུ་ཞབས་ལིན་ཏོན་ནི་ཡུལ་དཔོན་ཞིག་ཡིན་པས། ཁོའི་ཆུང་མ་
ལྔ་བཅུ་ཤི་ནའང་དོན་དག་འདི་འདྲི་རྩད་བྱེད་དགོས་ཡོད་ཟེར།
“ཁོས་ཐབས་ཤེས་འཐེན་ཚར་འདུག སུས་ཀྱང་ཁོ་ཕྱིར་ལྡོག་པར་བསམ་བློ་མ་
གཏོང་། ཧེ་ཟི་ཁི་ལེ་ཧྥུ་ཡིས་སྔར་བཞིན་ང་ལ་བཙན་གྱིས་སྐབས་དེའི་གནས་ཚུལ་བཤད་
དུ་འཇུག་པ་ནི་ཆེས་ལེགས་པའི་ཐབས་བཀོད་དུ་རློམ་འདུག ཁོ་ངའི་མདུན་དུ་འགྲེང་
ཞིང་མཐོ་ས་ནས་བསྡད་དེ་དམའ་མོར་གཉའ་ཕབ་པའི་ངང་ཚུལ་དང་བཅས། བྱང་ཁོག་
ཧྲིལ་བོར་ཁོང་ཁྲོའི་མེ་ལྕེ་འབར་གྱིན་རྒྱུ་མ་ཕུ་འདེད་ཀྱིས་དྲིས་བྱུང་བས། ངས་ཀྱང་འུ་ཐུག་
ཐབས་ཟད་ངང་སྐབས་དེའི་གནས་ཚུལ་གྱི་བརྒྱུད་རིམ་བཤད་པ་ཡིན། གཡོག་པོ་རྒན་པ་
དེ་ཡིད་ཆེས་པར་བྱེད་རྒྱུ་ཧ་ཅང་དཀའ་མོ་རེད། ལྷག་པར་དུ་གཞན་གྱི་བཙན་སྐུལ་འོག་
བཤད་དུ་བཅུག་པ་ཡིན་པས། ཁོ་ལྷག་ཏུ་ངའི་བཤད་པའི་དོན་གྱི་བྱུང་རིམ་དག་ལ་ཡིད་ཆེད་མེད་པར་སྣང་།
“ཡིན་ནའང་། ཡུན་རིང་མ་འགོར་བར་ཨེན་ཧྲབ་ཀྱིས་ཁོ་སྔར་བཞིན་གསོན་ཡོད་
པ་བདེན་དཔང་བྱས་སོང་། ཅོ་སེ་ཧྥུ་ཡིས་མྱུར་དུ་ཁོ་ལ་ཨ་རག་མངར་མོ་ཕོར་གང་བླུད་པ་
དང་། ཆང་དེའི་བཟི་ཁར་བརྟེན་ནས། ཁོའི་སྦྱིན་བདག་གི་ལུས་པོ་འགུལ་ཙམ་བྱེད་ཐུབ་
ཅིང་། ཚོར་ཤེས་ཀྱང་ཇེ་གསལ་དུ་གྱུར་ནས་སླར་སོས་བྱུང་།
“དྲན་མེད་དུ་བརྒྱལ་བའི་དུས་སུ་གཅར་རྡུང་དྲག་པོ་མྱངས་པའི་དོན་དེ་ཧིན་དི་ལེ་
ཁོ་རང་གིས་ཚོར་མེད་པ་ཧེ་ཟི་ཁི་ལེ་ཧྥུ་ཡིས་གསལ་བོར་ཤེས་འདུགདེ་བས་ཁོས་བཤད་རྒྱུར།
མི་འདིས་ད་སོ་མ་བཟི་རྟགས་སྟོན་གྱིན་གདའ། དེ་བས་རང་ཉིད་ཀྱིས་ཁོས་མི་དམར་གསོད་
བྱེད་འདོད་ཀྱི་བྱ་སྤྱོད་དེ་གུ་ཡངས་སུ་བཏང་བ་ཡིན། ཁོ་མྱུར་དུ་མལ་ཁྲིའི་སྟེང་དུ་སྐྱེལ་ན་
དགའ་ཞེས་གསལ་བསྒྲགས་བྱས་སོང་། ཧེ་ཟི་ཁི་ལེ་ཧྥུ་ཡིས་ཁོག་རྒྱ་ཆེ་མདོག་གི་སྐད་ཆ་དེ་
འདྲ་ཞིག་བཤད་རྗེས་ང་ཚོ་བསྐྱུར་ནས་བུད་སོང་བས། ང་རང་དངོས་གནས་དགའ་བོ་བྱུང་།
ཧིན་དི་ལེ་ཡིས་ལུས་དྲང་མོ་བྱས་ནས་རྩིག་ཐབ་འགྲམ་གྱི་རྡོ་གཅལ་ངོས་སུ་ཉལ་བ་དང་།
ང་ཡང་རང་ཉིད་ཀྱི་ཁང་པའི་ནང་དུ་ཕྱིན་པ་ཡིན་མོད། འོན་ཀྱང་ད་ཐེངས་རང་ཉིད་དེ་
འདྲའི་ལས་སླ་མོའི་སྒོ་ནས་གོད་ཆག་ལས་ཐར་འགྲོ་བར་ཡིད་ཆེས་བྱེད་དཀའ་ཙམ་བྱུང་།
“དེ་རིང་ཞོགས་པར། ཉིན་གུང་ལོན་པར་ད་དུང་ཆུ་ཚོད་ཕྱེད་ཀ་ལྷག་ཡོད་པའི་
སྐབས་དེར། ང་ཐོག་ཁང་ནས་མར་བབས་པ་ཡིན། སྐུ་ཞབས་ཨེན་ཧྲབ་རྩིག་ཐབ་ཀྱི་འགྲམ་
དུ་ཙོག་འདུག་ལ། ན་ཚས་གཟིར་བ་ཅུང་ཚབས་ཆེ་བ་འདྲ། ཁོའི་དགྲ་ཡ་དེ་ཡང་ཕལ་ཆེར་
ཁོ་དང་འདྲ་བར་སྐྱ་ཐག་གེར་ངོ་མདོག་ཤོར་ཞིང་། ལུས་པོ་དུ་ཁུང་ལ་བསྙེས་ནས་བསྡད་
ཡོད། སུས་ཀྱང་ཁ་ཟས་བཟའ་མ་འདོད་པར་ཅོག་ཙེའི་སྟེང་གི་སྔོ་ཚལ་དག་ཀྱང་སྔར་ནས་
འཁྱག་འདུག
“ངས་ནི་ཁོ་ཚོར་སྒུག་མི་སྲིད། རང་གཅིག་པུས་ཟ་མ་ཟོས་ན་ཡང་ཧ་ཅང་ཞིམ། 
ངས་དེ་དག་ལ་ཁ་ཡ་མི་བྱེད།ཟ་མ་ཟ་བའི་རིང་ལ་ངས་དུས་ངེས་མེད་དུ་ཁ་རོག་གེར་སྡོད་པའི་
རོགས་པ་གཉིས་ལ་མིག་བཤེར་ཞིག་བྱས་པ་དང་། སེམས་སུ་ཡིད་ཚིམ་པའི་སྣང་བ་ཞིག་
གིས་བསྐུལ་ཏེ་ནོངས་འགྱོད་མེད་པའི་བདེ་སྣང་གིས་ཁྱབ་སོང་།
“ཟ་མ་ཟོས་རྗེས། ངས་སྔར་ཡོད་སྒྲིག་སྲོལ"དག་ལ་དོ་སྣང་མ་བྱས་པར་རྩིག་ཐབ་
འགྲམ་དུ་སོང་བ་དང་། ཨེན་ཧྲབ་ཀྱི་རྐུབ་སྟེགས་དེའི་མཐའ་བསྐོར་ནས་ཕར་སོང་སྟེ་ཁོའི་
གམ་གྱི་ཟུར་ཞིག་ཏུ་པུས་བཙུགས་པ་ཡིན།
“ཧེ་ཟི་ཁི་ལེ་ཧྥུ་ཡིས་ངའི་ཕྱོགས་སུ་བལྟས་མ་སོང་། ངས་མིག་གིས་དལ་དལ་ལྷོད་
ལྷོད་ངང་རྡོ་ཕ་བོང་ཞིག་དང་འདྲ་བའི་ཁོའི་ངོ་གདོང་དེའི་ཉམས་འགྱུར་ལ་ཕུར་ཚུགས་སུ་
བལྟས་ཏེ་བསྡད་པ་ཡིན། ཁོའི་དཔྲལ་བར་མ་གཞི་ནས་ཁྱོ་གར་ཡོད་འོས་པའི་བརྗིད་ཉམས་
དེ་ལྡན་མོད། འོན་ཀྱང་ད་ལྟ་བལྟས་ཡོང་ན་གདོན་འདྲེ་ཞིག་དང་མཚུངས་པར་འཇིགས་
སུ་རུང་བ་ཞིག་རེད། སྐབས་དེར་སྤྲིན་ནག་འཐིབས་ཤིང་སྨག་རུམ་གྱིས་གཡོགས་འདུག་
པ་དང་འདྲ་། དུག་སྦྲུལ་དང་འདྲ་བའི་ཁོའི་མིག་ཟུང་ནི་མཚན་གང་བོར་མ་གཉིད་པའམ་
ངུས་པའི་དབང་གིས(རྒྱུ་མཚན་ནི་མིག་ཟུང་ད་དུང་རློན་པ་རེད) ཧ་ལམ་ངོ་མདངས་རྦད་
དེ་ཤོར་འདུག ཁོའི་མཆུ་སྒྲོས་ལའང་སྔར་གྱི་གཏུམ་རྒོད་ཀྱི་ཉམས་དེ་མེད་པར་བརྗོད་ཀྱིས་
མི་ལང་བའི་སྐྱོ་ཉམས་ཤིག་མངོན་འདུག གལ་སྲིད་དེ་ནི་མི་གཞན་ཞིག་ཡིན་ཚེ། ཁོའི་
སེམས་པ་སྡུག་པའི་ཚུགས་ཀ་མཐོང་ན། ངས་དངོས་གནས་རང་ཉིད་ཀྱི་ངོ་གདོང་བསུམ་
དགོས་མོད། འོན་ཀྱང་ད་ལྟ་ངས་ཁོའི་ངང་ཚུལ་དེ་མཐོང་བས་སེམས་པ་རབ་ཏུ་དགའ་
སོང་། འགྱེལ་སོང་བའི་དགྲ་ཟླ་ཞིག་ལ་བརྙས་བཅོས་བྱེད་པ་ནི་གཟི་བརྗིད་ཅན་གྱི་དོན་
དག་ཅིག་མ་ཡིན། ཡིན་ནའང་ངས་གོ་སྐབས་འདི་དམ་འཛིན་བྱས་ཏེ་ལྐོག་མདའ་ཞིག་
མ་འཕངས་པར་བསྐྱུར་ཐབས་ག་ལ་ཡོད། ངས་དགྲ་ལ་ཡ་ལན་དང་གཏམ་ལ་ཨ་ལན་སྟེར་
བའི་གོ་སྐབས་ཡག་ཤོས་ནི་ཁོ་ཉམ་ཐག་ཏུ་གྱུར་པའི་གནས་སྐབས་དེ་དག་ཡིན།”
“ཉོག་གཏམ་ཏག་ཏག་རེད། ངའི་སྲས་མོ་ལགས།” ངས་མོའི་སྐད་ཆའི་མཚམས་
བཅད་ནས་དེ་ལྟར་བཤད་པ་དང་། “ཁྱོད་ཀྱི་སྐད་ཆར་ཉན་ན་མི་གཞན་པས་ཁྱོད་ཀྱིས་
མི་ཚེ་གང་བོར《དམ་པའི་གསུང་རབ》ཀྱི་ཁ་ཕྱེ་མ་མྱོང་བར་འདོད་ངེས་རེད། གལ་སྲིད་
སྐྱབས་མགོན་གྱིས་ཁྱོད་ཀྱི་སྡང་དགྲར་ཆད་པ་བཅད་ཚེ། ཁྱོད་རང་ཡིད་ཚིམ་ན་འོས། འདི་
ནི་ད་གཟོད་གནས་ལུགས་རེད། ཁོའི་སྡུག་བསྔལ་གྱི་སྟེང་དུ་མནར་གཅོད་ཁ་སྣོན་བྱས་ན།
དེ་ནི་ཐ་ཤལ་རེད་ལ་སྨྱོ་ཧམ་ཡང་རེད།”
“རྒྱུན་ལྡན་གྱི་གནས་ལུགས་ལྟར་ན། ཁྱོད་ཀྱིས་བཤད་པ་ནོར་མི་འདུག ཨེ་ལུན་།”
མོས་དེ་ལྟར་བཤད་པ་དང་། “ཡིན་ནའང་། ཧེ་ཟི་ཁི་ལེ་ཧྥུ་ལ་མནར་གཅོད་ཇི་འདྲ་ཐེབས་
ཀྱང་། གལ་སྲིད་སྡུག་བསྔལ་དེ་ང་རང་ཉིད་ཀྱིས་ཁོ་ལ་མྱོང་དུ་བཅུག་པ་མིན་ན། ང་ཅི་ལྟར་
ཡིད་ཚིམ་མམ། ངས་ཁོ་ལ་སྡུག་ཅུང་ཙམ་རེ་མྱོང་དུ་འཇུག་ཐུབ་ན་ང་ནི་དེ་ལ་མོས། དེར་
མ་ཟད་ཁོས་ཀྱང་དེ་ནི་ངས་ཁོ་ལ་བཟོས་པའི་སྡུག་བསྔལ་ཡིན་པ་ཤེས་དགོས། ཨེ། ངས་ཁོ་
ལ་དོམ་མང་པོ་ཆད་ཡོད། གནས་སྟངས་གཅིག་ཁོ་ནའི་འོག་ཏུ། ངས་ཁོར་གུ་ཡངས་གནང་
ཐུབ། དེ་ནི་ངས་དགྲ་ལ་ཤ་འཁོན་དང་གཏམ་ལ་ཨ་ལན་སྟེར་ཐུབ་དུས་ཡིན། ངའི་རེ་བ་དེ་
ཡིན། ཁོས་ང་ལ་རྨས་སྐྱོན་ཅི་ཙམ་བཟོས་ན། ངས་ཁོ་ལ་རྨས་སྐྱོན་དེ་ཙམ་བཟོ་དགོས། ཁོ་
ལའང་ངས་མྱངས་པའི་སྡུག་བསྔལ་དེ་མྱོང་དུ་ཆུགས། ཁོས་ཐོག་མར་མི་ལ་གནོད་བསྐྱལ་
བ་ཡིན་ན། ཐོག་མར་ཁོ་ལ་ཞུ་བ་བྱེད་དུ་འཇུག་འོས། ཨུན། ཨེ་ལུན། སྐབས་དེར་ངས་ཁྱོད་
ལ་ངའི་བློ་ཡངས་དཀྱེལ་ཆེའི་རྣམ་འགྱུར་ངོམ་ཆོག ཡིན་ནའང་ངས་རྩ་བ་ནས་དགྲ་ཤ་
ལོན་པའི་ཉིན་མོ་ཞིག་ལ་སྒུག་ཐབས་མི་འདུག་པས། ནམ་ཡིན་རུང་ཁོ་ལ་གུ་ཡངས་
གནང་ཐབས་མེད། ཧིན་དི་ལེ་ཡིས་ཆུ་ཞིག་འཐུང་དགོས་ཟེར་བས། ངས་ཁོ་ལ་ཆུ་ཕོར་བ་གང་
སྤྲད་པ་དང་། ལུས་པོའི་གནས་སྟངས་ག་འདྲ་འདུག་ཅེས་དྲིས་པ་ཡིན།
ནད་ཀྱིས་རྦད་དེ་འགྱེལ་སོང་། འགྱེལ་ནའང་འགྱེལ།’ ཁོས་དེ་ལྟར་ལན་བཏབ་
པ་དང་། ‘ཡིན་ནའང་ངའི་ཕྲག་པ་ལས་གཞན་ལུས་ཧྲིལ་བོར་ན་ཟུག་གིས་ཁེངས་འདུག
""ཧ་ལམ་འདྲེ་ཕྲུག་ཁྲི་སྟོང་མང་པོར་འཐབ་འཁྲུག་བརྒྱབ་པ་དང་འདྲ།
‘རེད་ཡ། ཡ་མཚར་རྒྱུ་ཅི་ཡང་མི་འདུག' ངས་མུ་མཐུད་དུ་དེ་ལྟར་བཤད་པ་
དང་། ‘ཁཱ་སེ་རེན་ཚེ་ལས་མ་འདས་གོང་། དུས་རྒྱུན་མོས་ཁྱོད་སྲུང་གིན་ཡོད་ཅེས་ཆིག་
ལབ་རྒྱག་ཅིང་། ཁྱོད་ཀྱི་ལུས་ཕུང་ལ་མནར་སྡུག་མྱོང་དུ་མི་འཇུག་ཟེར། མོའི་སྐད་ཆ་དེའི་
ནང་དོན་ནི། མི་འགའ་རེས་མོ་སེམས་སྡུག་པར་དོགས་ནས་ད་གཟོད་ཁྱོད་ལ་གནོད་སྐྱེལ་
མ་ཕོད་པ་རེད། སྟབས་ལེགས་པ་ཞིག་ལ་མི་ཤི་བའི་རྗེས་སུ། དུར་ཁྲོད་ནས་ཕྱིར་དངོས་སུ་
རོ་ལངས་རྒྱག་མི་སྲིད། དེ་ལྟར་མིན་ན་ཁ་སང་དགོང་མོར་འཁྲབ་པའི་ཟློས་གར་ཡག་པོ་
དེས་མོའི་གློ་སྙིང་མཆིན་གསུམ་ལ་ན་ཟུག་བཟོ་ངེས་རེད། ཁྱོད་ཀྱི་བྲང་ཁ་དང་ཕྲག་པ་རྨས་
ནས་ཚལ་བར་གས་སོང་ངམ།‘ངས་གསལ་བོ་ཤེས་མ་སོང་།' ཁོས་ཕྱིར་ལན་བཏབ་བྱུང་། ‘ཡིན་ནའང་། ཁྱོད་
ཀྱི་སྐད་ཆ་དེའི་ནང་དོན་ཅི་ཡིན། ང་གན་རྐྱལ་དུ་བསྐྱེལ་རྗེས་ཁོས་ད་དུང་ང་ལ་རྡུང་བ་
""རེད་དམ།’ ”‘ཁོས་ཁྱོད་ལ་རྡོག་ཐོས་གཞུས་ཤིང་རྡོག་པས་འགོམས། ད་དུང་ཁྱོད་ཀྱི་མགོ་བོ་
ས་ལ་བརྡབས།' ངས་ཁ་རོག་གེར་དེ་ལྟར་བཤད་པ་དང་། ‘ཁོའི་ཁ་ཆུ་འཛར་གྱིན་འདུག
ཁོས་ཁྱོད་ལ་སོ་འགའ་བཏབ་ན་ཅི་མ་རུང་སྙམ་གྱིན་ཡོད་ཚོད་རེད། ཁོ་ལ་མི་ཡི་ཁྱད་
རྟགས་ཏོག་ཙམ་ལས་མི་འདུག དེའི་ལྷག་མ་ཚང་མ་གདོན་འདྲེའི་རང་གཟུགས་རེད།
“སྐུ་ཞབས་ཨེན་ཧྲབ་ཀྱིས་ཀྱང་ང་དང་འདྲ་བར་མགོ་བོ་ཡར་དགྱེ་ནས་ང་ཚོའི་ཐུན་
མོང་གི་དགྲ་བོའི་ཕྱོགས་སུ་བལྟས་སོང་། འོན་ཀྱང་ཁོ་ནི་རང་གི་སྡུག་བསྔལ་ཁྲོད་དུ་བྱིང་
འདུག་ལ། ཁོ་ར་ཁོར་ཡུག་གི་ཡོད་ཚད་ལ་ཚོར་བ་གཅིག་ཀྱང་མེད་པ་དང་མཚུངས། ཁོ་
ཅི་ལྟར་ཧྲིག་གེར་ལུས་པའི་དུས་ཡུན་རིང་ན། མི་རྣམས་ཀྱིས་དེ་ལྟར་ཁོའི་ངོ་གདོང་བརྒྱུད་
ནས་སེམས་ཁོང་གི་ནག་ཐིག་དེ་རྣམས་གསལ་བོར་མཐོང་ཐུབ་པ་འདྲ་།
འོ། ངའི་མི་ཚེའི་ཆེས་མཐའ་མཇུག་གི་སྡུག་བསྔལ་ཁྲོད། གལ་ཏེ་སྐྱབས་མགོན་
གྱིས་ནུས་ཤུགས་ཏོག་ཙམ་སྦྱིན་ན། ངས་ཁོའི་མིད་པ་དགག་ནས་གསོད་པར་འདོད། ང་
དམྱལ་བ་འགྲིམ་དགོས་ཀྱང་དགའ་དགའ་སྤྲོ་སྤྲོ་ཡིན།’ རང་གཅུན་བྱེད་མི་ཐུབ་པའི་མི་
དེས་དེ་ལྟར་དབྱངས་སུ་བཀུག་ནས་སྒྲོག་ཅིང་། ལུས་པོ་འགུལ་གྱིན་ཡར་ལ་འགྲེང་འདོད་
མོད། འོན་ཀྱང་དེ་མ་ཐག་ཕྱིར་རྐུབ་སྟེགས་སུ་ནུར་ནས་རྦད་དེ་ཡི་ཆད་པ་དང་། དེའི་སྐབས་
སུ་ཁོས་ད་གཟོད་གཞན་ལ་སྲོག་བསྡོས་བྱེད་ཐབས་ཀྱང་མེད་པ་གསལ་བོར་རྟོགས་སོང་།
‘མ་རེད། ཁོས་ཁྱོད་ཚང་གི་མི་གཅིག་བསད་ན་ཆོག་འདུག' ངས་རང་ཉིད་ཀྱི་
སེམས་གཏམ་བཤད་པ་ཡིན། ‘འཇོལ་མོ་གཞིས་ཀར་ཁྱོད་ཀྱི་ནུ་མོ་མ་གཞི་དགའ་དགའ་
སྐྱིད་སྐྱིད་ངང་བསྡད་ཡོད་པ་སུས་ཀྱང་ཤེས། མོའི་ཚེ་སྲོག་ཧེ་ཟི་ཁི་ལེ་ཧྥུ་ཡིས་བརླགས་
པ་མི་ཤེས་སམ། གསལ་བོར་བཤད་ན། ཁོ་ཁྱོད་ལ་དགའ་བ་ལས་ཁྱོད་ལ་སྡང་དུ་བཅུག་ན་
འགྲིག་ཡོད། ངས་དང་ཐོག་ང་ཚོའི་འཚོ་བ་ཇི་འདྲའི་སྤྲོ་སྐྱིད་ལྡན་པ་དྲན་ཡོང་། ཁཱ་སེ་རེན་
ཡང་ཇི་འདྲའི་སྤྲོ་སྐྱིད་ལྡན་ཨང་། ཡིན་ནའང་ཁོ་བར་ལ་འཚངས་ནས་སླེབས་བྱུང་། ངས་
དངོས་གནས་ཁོ་སླེབས་པའི་ཉིན་མོ་དེ་ལ་དམོད་མོ་འབོར་དགོས།
“སྐད་ཆ་འདིར་གནས་ལུགས་ལྡན་པར་ཧེ་ཟི་ཁི་ལེ་ཧྥུ་ཡིས་ཧ་ལམ་ཅུང་ཙམ་ངེས་
ཤེས་འདྲོངས་ཀྱིན་འདུག ཡིན་ནའང་སྐད་ཆ་དེ་བཤད་མཁན་གྱི་མི་དེའི་ཁ་ཚིག་
ལ་དོ་སྣང་ཆེན་པོ་བྱས་མ་སོང་། ངས་ཁོའི་དྲན་པ་ཚུར་འདྲེན་འགུགས་བྱེད་ཐུབ་པ་མཐོང་བྱུང་།
མིག་ཆུ་ཁོའི་མིག་གི་འབྱེད་འཛུམས་དང་བསྟུན་ནས་བཞུར་གྱིན་གདའ། ཁོའི་འཁུན་སྒྲ་ལྟ་
བུའི་དབུགས་རིང་རེ་རེས་རང་ཉིད་དབུགས་ཀྱང་ལེན་དཀའ་བའི་ཚོད་དུ་བསྐྱལ་བྱུང་།”
“ངས་ཁོ་ལ་གཟས་ནས་བལྟས་བསྡད་པ་ཡིན་ལ། སྣང་ཆུང་གིས་གད་མོ་ཡང་བགད་
པ་ཡིན། སྐབས་དེར་ཁོའི་སྤྲིན་ནག་གིས་གཡོགས་པའི་དམྱལ་བའི་སྒེའུ་ཁུང╚དེ་ངའི་
ཕྱོགས་སུ་འཁོར་ཞིང་འོད་ཀྱི་ཟེར་མ་འཕྲོ་བྱུང༌། གདོན་འདྲེ་དེས་ནམ་རྒྱུན་བློ་རྩེ་གཅིག་ཏུ་
བསྒྲིམས་ནས་ཚུར་ཕུར་ཚུགས་ཀྱིས་བལྟ་བ་ཡིན་མོད། འོན་ཀྱང་ད་ནི་མིག་མདངས་རབ་
རིབ་ཀྱི་ངང་ནས་ནག་འཐིབས་སེ་འདུག་པས། ང་ཡང་ཁོ་ལ་མི་སྐྲག་པར་འཕྱ་དགོད་བྱེད་
ཕོད་པ་བྱུང་།
‘ཡར་ལོངས་ཤིག མྱུར་དུ་ཕར་སོང་། ངའི་མིག་མདུན་ནས་མ་སྡོད་རོགས། སྐྱོ་
སྣང་གིས་གཟིར་བའི་མི་དེས་དེ་ལྟར་བཤད་བྱུང་།”
ངས་ཁོས་བཤད་པའི་སྐད་ཆ་དེ་དག་ལ་ཚོད་དཔག་བྱེད་ཀྱིན་ཡོད། མ་མཐའ་ཡང་
སྐད་ཆ་དེའི་རིགས་ཡིན་སྲིད་དེ། གང་ལྟར་ཁོས་བཤད་པ་རྣམས་ཆ་ཚང་ཞིག་གོ་མ་སོང་།”
“ ‘ཁྱོད་ཀྱིས་འཁང་ར་མ་བྱེད།’ ངས་དེ་ལྟར་ཕྱིར་ལན་བཏབ་པ་དང་། ‘ཡིན་
ནའང་ང་ཡང་ཁཱ་སེ་རེན་ལ་དགའ། མོའི་མིང་པོ་ལ་མི་གཞན་གྱི་གཟིགས་སྐྱོང་བྱེད་དགོས་
འདུག་པས། ངས་མོའི་ཁ་ངོར་བལྟས་ནས་ཁོ་ལ་སེམས་ཁུར་བྱ་འོས། ད་ལྟ་མོ་ཤི་སོང་བས།
ངས་ཧིན་དི་ལེ་མཐོང་ན་མོ་མཐོང་བའི་སྣང་བ་འདུག ཧིན་དི་ལེའི་མིག་ཟུང་མོའི་མིག་
ཟུང་དང་ཨ་ན་མ་ན་རེད། ཡིན་ནའང་ཁྱོད་ཀྱིས་མིག་ཟུང་འདི་བྲུས་ཏེ། ཁོའི་མིག་ཀོང
གཉིས་ལ་ཁུ་ཚུར་གྱིས་གཞུས་ནས་དམར་སྔོ་འདྲེས་མ་ཞིག་ཏུ་བསྒྱུར་འདོད་པ་རེད། ད་
དུང་མོའི —”
‘ཡར་ལོངས། སྙིང་ལ་གཟན་པའི་གླེན་མ་ཁ་ནག་ཁྱོད། ངས་རྐང་པས་བརྫིས་
ནས་གསོད་རྒྱུར་སྒུག་མ་འདུག’ ཅེས་ཁོས་དེ་ལྟར་ཟེར་ཞོར་ཚུར་རྣམ་འགྱུར་ཞིག་བསྟན་
བྱུང་ལ། ངས་ཀྱང་དེ་ལྟར་ཕྱིར་ལད་ཟློས་ཤིག་བྱས་པ་ཡིན་
‘འོན་ཀྱང་། ཡང་གཅིག་བཤད་ན།’ ངས་མུ་མཐུད་དུ་བཤད་པ་དང་། ཕྱོགས་
གཅིག་ནས་ཕྱི་ལ་འབྲོ་རྒྱུར་གྲ་སྒྲིག་བྱས་ཏེ་བསྡད། ‘གལ་ཏེ་སྙིང་རྗེ་བའི་ཁཱ་སེ་རེན་གྱིས་
དངོས་གནས་ཁྱོད་ལ་ཡིད་ཆེས་ནས “ཧེ་ཟི་ཁི་ལེ་ཧྥུ་ལྕམ་མོ” ཞེས་པའི་དགོད་བྲོ་ལ་ངོ་ཚ་
དགོས་པ། རྩིས་ཐང་བྲལ་བའི་མཚན་ཐོབ་འདི་འདྲ་ཞིག་དང་ལེན་བྱས་པ་ཡིན་ན། ཅུང་
མ་འགོར་བར་མོ་ཡང་ངའི་ཚད་འདི་འདྲ་ཞིག་ལ་སླེབས་སྲིད། མོས་དེ་ལྟར་ཁ་རོག་གེར་
ཁྱོད་ཀྱི་སྐྱུགས་བྲོ་བའི་བྱ་བྱེད་དག་ལ་བཟོད་བསྲན་བྱེད་མི་སྲིད་། མོའི་འཁོན་སེམས་དང་
ཞེན་ལོག་ཡོད་ཚད་ཐད་ཀར་ཕྱི་རུ་འདོན་ངེས་རེད།’
“ང་དང་ཁོའི་བར་དུ་རྒྱབ་བསྙེས་རྐུབ་སྟེགས་རིང་པོ་ཞིག་ཡོད་ལ།དེའི་བར་དུ་ཨེན་
ཧྲབ་ཀྱིས་བཀཀ་ཡོད་པས། ཁོས་ཀྱང་ང་དེ་མ་ཐག་འཛིན་མི་ཐུབ། འོན་ཀྱང་ཁོས་ཅོག་ཙེ་
ཐོག་གི་གྲི་དེ་ལག་ཏུ་བླངས་ནས་ངའི་ཕྱོགས་སུ་འཕངས་བྱུང་། གྲི་དེ་ཏག་ཏག་ངའི་རྣ་ཅོག་
འོག་ནས་འཕུར་སོང་ལ། ངས་བཤད་བཞིན་པའི་སྐད་ཆའི་མཚམས་ཀྱང་ཆད་དུ་བཅུག
ཡིན་ནའང་། ངས་གྲི་ཡར་སྒྲུག་ཅིང་སྒོ་ཁར་འབྲོ་ཞོར་སྐད་ཆ་ཞིག་བཤད་པ་ཡིན། དེ་ནི་
ཁོས་ང་ལ་ཚུར་འཕངས་པའི་གྲི་དེ་ལས་ཀྱང་རྣོ་བར་ཡིད་ཆེས་ཡོད།
“ངས་མཇུག་མཐར་མཐོང་བ་ནི་ཁོ་ཚུར་མཆོང་ནས་ཡོང་བཞིན་པའི་སྒང་དེར།
ཁང་བདག་གིས་ཁོའི་སྐེད་པར་འཇུས་ཏེ་བཀག་པས་ཁོ་གཉིས་ཀ་ཐབ་ཀའི་འགྲམ་དུ་ཐང་
ལ་འགྱེལ་སོང་།
“ང་ཐབ་ཚང་བརྒྱུད་ནས་ཕྱི་ལ་འབྲོ་ཞོར་ཅོ་སེ་ཧྥུ་བོས་ཏེ་མྱུར་དུ་ཁོའི་སྦྱིན་བདག་
གི་མདུན་དུ་འགྲོ་རུ་བཅུག ང་དང་ཧ་རེ་ཏོན་གདོང་གཏུག་ཅིག་ཀྱང་བརྒྱབ་བྱུང་། 
ཁོས་སྒོ་འགྲམ་གྱི་རྐུབ་སྟེགས་དེའི་རྒྱབ་དུ་ཁྱི་ཕྲུག་དེ་དག་གནམ་བཏགས་བརྒྱབ་ནས་རྩེ་བཞིན་
འདུག ང་རང་རྣམ་ཤེས་འཁྱམ་པོ་ཞིག་དམྱལ་བ་ལས་ཐར་བ་ལྟར་སྐབས་རེར་རྒྱུག་པ་
དང་སྐབས་རེར་མཆོང་ལྡིང་བྱས་ཏེ་ཁ་གཏད་ཀྱི་ལམ་དེ་དེད་ནས་བྱ་འཕུར་བ་ལྟར་ཡོང་བ་
ཡིན།འགྲོ་ལམ་ཀྱག་ཀྱོག་ཆེ་བས་ཐད་ཀར་ཐང་རྒོད་བརྒྱུད་ནས་ཆུ་རགས་དང་འདམ་རྫབ་
བརྒལ། དོན་དངོས་སུ་ངས་འཇོལ་མོ་གཞིས་ཀའི་གློག་འོད་དེ་ལམ་སྟོན་སྒྲོན་མེ་རུ་བསམ་
ཞིང་གང་ལའང་ཁ་ཡ་མ་བྱས་པར་མདུན་ཕྱོགས་སུ་རྒྱུགས་པ་ཡིན། ང་རང་དམྱལ་བར་
ལྷུང་ནས་ནམ་ཡང་མི་ལུས་མ་ལོན་ཡང་ཆོག་སྟེ། གང་ལྟར་རླུང་ཁའི་རི་ཁྱིམ་ནས་ནམ་
ཡང་སྡོད་མི་འདོད། ཐ་ན་ཞག་མ་གཅིག་ལའང་འདུག་འདོད་མེད།”
ཨེ་ས་བྷེ་ལས་བཤད་མཚམས་བཞག་སྟེ་ཇ་ཁམ་གང་འཐུང་རྗེས་ཡར་ལངས་པ་དང་།
ང་བོས་ནས་མོ་ལ་ཞྭ་མོ་གྱོན་དུ་བཅུག་ལ། སྐེ་དཀྲིས་མཐུག་པོ་ཞིག་ཀྱང་དཀྲིས་བྱུང་། ངས་
མོ་ལ་ད་དུང་མི་འགྲོ་བར་དུས་ཚོད་གཅིག་ཙམ་ལ་སྡོད་རོགས་ཞེས་ཞུ་བ་བྱས་ཀྱང་ཉན་མ་
སོང་། མོ་རང་རྐུབ་སྟེགས་སྟེང་དུ་བུད་དེ་ཨེ་དི་ཀ་དང་ཁཱ་སེ་རེན་གྱི་པར་རིས་ལ་འོ་རེ་བྱས་
ཤིང་། ང་ལ་ཡང་འོ་ཞིག་བྱས་རྗེས་སྐས་ལས་བབས་ཏེ་ཤིང་རྟར་བསྡད་བྱུང་།
མོས་ད་རེས་ཁྱི་ཕྲུག་ཧྥིན་ནེ་ཡང་མཉམ་དུ་ཁྲིད་སོང་། ཁྱི་གུ་དེས་ཡང་བསྐྱར་བདག་
མོ་རྙེད་པས་དགའ་ནས་སྐད་ཆེན་པོས་ཟུག་སྐད་འབྱིན། དེ་ལྟར་མོ་རང་ཤིང་རྟར་བསྡད་དེ་
འཇོལ་མོ་གཞིས་ཀ་དང་ཁ་བྲལ། དེའི་རྗེས་ནས་ཡུལ་འདིའི་ཉེ་འཁོར་ལ་གཏན་དུ་ཕྱིར་
ལོག་མ་མྱོང་།
འོན་ཀྱང་རྗེས་སུ་གནས་ཚུལ་རེ་གཉིས་ཐོས་བྱུང་ལ།མོ་དང་ངའི་ཁང་བདག་བར་ཕན་
ཚུན་འཕྲིན་ཡིག་རེ་ཡང་བསྐུར་རེས་བྱེད་ཀྱིན་ཡོད་འདུག ངས་མོའི་སྡོད་གནས་གསར་
བ་ནི་ལྷོ་ཕྱོགས་སུ་ཡོད་ཅིང་ལོན་ཏོན་གྲོང་ཁྱེར་དང་ཐག་ཉེ་ས་ཞིག་ཡིན་པར་འདོད་ཡོད།
གནས་དེ་རུ་མོས་བུ་ཞིག་བཙས་ཤིང་མིང་ལ “ལིན་ཏོན” ཞེས་བཏགས་འདུག
དེ་ནི་མོ་སོང་ནས་ཟླ་ཁ་ཤས་ལས་མ་འགོར་བའི་དོན་དག་ཅིག་རེད། མོས་འཕྲིན་ཡིག་བསྐུར་ནས་
བཤད་པ་ལྟར་ན། བྱིས་པ་དེ་སྐྱེས་པ་ནས་བཟུང་ན་རྒྱུ་ཚ་རྒྱུ་མང་བ་ཞིག་རེད་ཟེར།
ཉིན་ཞིག གྲོང་སྡེའི་ནང་ང་ཧེ་ཟི་ཁི་ལེ་ཧྥུ་དང་འཕྲད་ཅིང་། ཁོས་ང་ལ་མོ་རང་གང་དུ་
ཡོད་པའི་གནས་ཚུལ་དྲིས་བྱུང་། ངས་ཁོར་བཤད་མི་འདོད། ཁོས་དེ་འདྲ་ཡིན་ནའང་སྐྱོན་
མི་འདུག འོན་ཀྱང་མོས་ཤེས་དགོས་པ་ཞིག་ལ། གལ་སྲིད་མོ་རང་ཉིད་ཀྱི་སྐྱེས་པར་བརྟེན་
དགོས་ནས་འཚོ་བ་སྐྱེལ་དགོས་ཚེ། རང་གི་མིང་པོའི་གཡོ་འོག་ཏུ་ཚུད་མི་ཉན་པ་དེ་ཡིན།
མོ་རང་ཨེ་དི་ཀ་དང་འགྲོགས་འདྲིས་ཡོད་མི་འོས་ཟེར།
ངའི་ཁ་ནས་ཚིག་གང་ཡང་མ་ཤོར་རུང་ཁོས་གཞན་གྱི་ཁ་ནས་མོ་རང་གང་དུ་ཡོད་པ་
ཤེས་ཟིན་པར་མ་ཟད། མོར་བྱིས་པ་ཞིག་སྐྱེས་ཡོད་པའང་གོ་འདུག འོན་ཀྱང་མོ་འཚོལ་དུ་
མ་སོང་། ངས་བལྟས་ན་ཁྱོ་ག་དེ་མོ་ལ་ཞེན་པ་ལོག་པའི་དབང་གིས་རང་གི་ཨུ་ཚུགས་ཀྱི་
གཤིས་ཀ་དེར་ཚོད་འཛིན་བྱས་པ་རེད། དེ་ནི་མོར་མཚོན་ན་རེ་ཞིག་རླུང་རྟ་རྒྱུགས་པར་
བརྩི་ཆོག་འདུག་སྙམ། རྗེས་སུ་ཁོས་ང་མཐོང་ཐེངས་རེར་བྱིས་པའི་གནས་ཚུལ་འདྲི་བ་
དང་། བྱིས་པའི་རུས་མིང་ཤེས་རྗེས་དགོད་ཞོར་དུ།
“ཁོ་ཚོས་རེ་བ་ལྟར་ན་ངས་བྱིས་པ་དེ་ལའང་ཞེ་འཁོན་བཅངས་ན་བསམ་བཞིན་
ཡོད་པ་འདྲ། རེད་དམ།” ཞེས་བཤད།
“ངས་བལྟས་ན་ཁོ་ཚོའི་རེ་བ་ནི་བྱིས་པ་དེ་དང་འབྲེལ་བའི་གནས་ཚུལ་ཡོད་ཚད་
ཁྱོད་ཀྱིས་མ་ཤེས་ན་བསམ་བཞིན་ཡོད་པ་འདྲ།” ཞེས་ལན་བཏབ།
“འོན་ཀྱང་ཉིན་ཞིག" ཁོས་བཤད་རྒྱུར “ངས་བྱིས་པ་ང་ལ་དགོས་ཞེས་བཤད་ན
ཁོ་ཚོས་ངེས་པར་དུ་བྱིས་པ་འདིར་ཁྲིད་ཡོང་དགོས། དོན་དེ་ཁོ་ཚོར་ཤོད། ངས་སྔོན་ལ་ཉེན་
བརྡ་མ་བཏང་མ་ཟེར་རོགས།”
སྟབས་ལེགས་པ་ཞིག་ལ་ཁོས་དེ་ལྟར་མ་བསྒྲུབ་གོང་ལ་བྱིས་པ་དེའི་ཨ་མ་འདས་སོང་།
དེ་ནི་ཁཱ་སེ་རེན་འདས་ནས་ཕལ་ཆེར་ལོ་བཅུ་གསུམ་གྱི་རྗེས་ནས་ཡིན་པ་དང་། སྐབས་
དེར། བྱིས་པ་ལིན་ཏོན་ཡང་ལོ་བཅུ་གཉིས་བཅུ་གསུམ་ལ་སོན་ཡོད།
ཨེ་ས་བྷེ་ལ་གློ་བུར་དུ་བྲོས་ཡོང་བའི་ཉིན་གཉིས་པར། ངས་རང་གི་སྦྱིན་བདག་ལ་
དོན་དེ་བཤད་པའི་གོ་སྐབས་མ་བྱུང་། ཁོས་མི་གཞན་དང་ཁ་བརྡ་བྱེད་པར་འཛེམ་པ་དང་།
གལ་ཏེ་དོན་དག་ཡོད་ནའང་། ཁོ་ལ་ངའི་སྐད་ཆར་ཉན་པའི་སེམས་ཁམས་མི་འདུག་པ་
གསལ་བོ་རེད། འོན་ཀྱང་ཕྱིས་སུ་ཁོས་རང་གི་སྲིང་མོ་མོའི་ཁྱོ་ག་དང་ཁ་བྲལ་བ་ཤེས་དུས་
དགའ་སྤྲོ་སྐྱེས་སྲིད་པ་ངས་ཤེས་ཡོད། ཁོ་ནི་མི་དེའི་སྟེང་ལ་སྙིང་ལངས་ནས་ཚད་ངེས་ཅན་
ཞིག་ལ་སླེབས་ཡོད་ཅིང་། ཕལ་ཆེར་དེ་འདྲའི་ཞེ་འཁོན་དྲག་པོ་ཞིག་ཁོ་ལྟ་བུའི་ཞི་དུལ་
གཤིས་འཇམ་གྱི་མི་ཞིག་ལ་འོས་འཚམ་མིན་པའི་ཚོད་དུ་སླེབས་ཡོད།
ནང་སེམས་ཀྱི་ཟབ་ས་ནས་བྱུང་བའི་ཞེན་ལོག་དེས་ཁོ་ཚོར་བ་སྐྱེན་པོ་ཞིག་ཏུ་བཏང་
འདུག་ལ།ཧེ་ཟི་ཁི་ལེ་ཧྥུའི་མིང་དེ་ཁ་རུ་གླེང་ས་ཞིག་ཏུ་ཡང་ཁོ་གཏན་ནས་མི་འགྲོ།
སྐྱོ་གདུང་གི་སྟེང་དུ་ད་རུང་ཞེ་འཁོན་འདྲེས་མའི་སེམས་ཁམས་དེ་འདྲ་བསྣན་རྗེས་
ཁོ་དོན་དམ་པའི་སྒོམ་ཆེན་པ་ལྟ་བུ་ཞིག་ཏུ་བསྒྱུར་སོང་། ཁོས་རང་གི་ས་གནས་དཔོན་པོའི་
གོ་གནས་དེ་དོར་བར་མ་ཟད་ཐ་ན་ལྷ་ཁང་དུའང་མི་འགྲོ། རྒྱུ་མཚན་ཅི་ཡིན་འདི་ཡིན་ཡང་
བཤད་རྒྱུ་མེད། གང་ལྟར་ཁོ་མི་ཚོགས་འདུ་སའི་གྲོང་སྡེའི་ནང་དུ་གཏན་ནས་འགྲོ་མི་འདོད།
ཁོས་རང་ཉིད་ཀྱི་གཞིས་ཀའི་ལྷས་ར་དང་ཁང་པའི་ནང་ནས་རང་ཉིད་བཙོན་འཇུག་བྱས་
ཏེ། ཕྱིའི་འཇིག་རྟེན་དང་འབྲེལ་ཐག་ཆད་པའི་འཚོ་བ་ཞིག་རོལ་བཞིན་ཡོད། ཁོའི་འཚོ་
བར་མཚམས་རེར་འགྱུར་ལྡོག་རེ་ཡོད་པ་ནི། གཅིག་པུ་ཐང་རྒོད་དུ་འཆམ་འཆམ་དུ་འགྲོ་
བ་དང་། ཡང་ན་ཁོའི་ཆུང་མའི་དུར་སར་ལྟ་རུ་འགྲོ་བ་དེ་ཡིན། འོན་ཀྱང་དུས་ཚོད་ནི་ཕལ་
ཆེར་ས་སྲོད་དམ་ཡང་ན་ཐོ་རངས་ཏེ་གང་ལྟར་མི་མང་པོ་མེད་དུས་འབའ་ཞིག་རེད། ཁོང་
ནི་མི་གཞུང་དྲང་ཞིག་ཡིན་པས་རྒྱུན་དུ་སྡུག་བསྔལ་འབའ་ཞིག་གིས་དུས་འདའ་བ་ཡང་མིན། 
ཁོས་ཁཱ་སེ་རེན་གྱི་རྣམ་ཤེས་རང་གི་ཉེ་ལོགས་སུ་འཁོར་ཡོང་དགོས་པའི་སྐྱབས་
འཇུག་ཀྱང་ཞུས་མྱོང་མེད། འདས་ཟིན་པའི་ལོ་ཟླ་ཡིས་ཡོད་ཚད་ལས་དབང་གིས་གཏན་
ཁེལ་བྱས་འདུག་སྙམ་པའི་སེམས་ཁམས་ཤིག་བསྐྲུན་པས། ཁོའི་སྐྱོ་གདུང་དེ་ནི་འཁོར་བའི་
ཁྲོད་ཀྱི་སྤྲོ་སྣང་ལས་ཀྱང་ལྷག་པར་སྙིང་དུ་སྡུག་པ་ཞིག་རེད། ཁོས་ཞི་འཇམ་དང་བརྩེ་བའི་
སྒོ་ནས་མོ་རང་དྲན་བཞིན་ཡོད། ཁོས་ཤི་བོར་སྐྱབས་འཇུག་ཞུ་ཐེངས་རེ་རེར་བློ་གཅིག་
སེམས་གཅིག་གི་ངང་ནས་ཉིན་ཞིག་རང་ཉིད་ཀྱང་མོ་ཡོད་སའི་བདེ་བ་ཅན་གྱི་ཞིང་ཁམས་
དེར་འགྲོ་རྒྱུར་རེ་སྨོན་བྱེད་ཀྱིན་གདའ།
ཡང་གཅིག་བཤད་ན། ཁོ་ལ་རང་ཉིད་ལ་དབང་བའི་དགའ་བ་དང་ཕུགས་འདུན་
ཞིག་ཡོད། ངས་སྔོན་ལ་བཤད་མྱོང་ཡོད། ཐོག་མའི་གནས་སྐབས་སུ་ཁོས་རང་གི་ཆུང་མ་ཚེ་
འདས་དེས་ཤུལ་དུ་བསྐྱུར་བའི་ཚེ་སྲོག་ཆུང་ཆུང་འདི་ལ་དོ་སྣང་དེ་ཙམ་མི་བྱེད་པ་རེད། འོན་
ཀྱང་དེ་ནི་ཟླ་བཞི་པའི་ཁ་བ་ཞུས་སླ་བ་བཞིན་ཡུན་རིང་མ་འགོར་བར་འགྱུར་བ་བྱུང་སོང་།
ཚེ་སྲོག་ཆུང་ཆུང་དེས་སྐད་ཆ་བཤད་མི་ཤེས་པའམ་ཡང་ན་འགྲོ་མི་ཤེས་པའི་དུས་ནས་
བཟུང་ཁོའི་སེམས་པ་བདག་གིར་བཟུང་ཞིང་། ཁོའི་སྒེར་གཅོད་ཀྱི་དཔོན་པོ་རུ་གྱུར་སོང་།
ཚེ་སྲོག་ཆུང་ཆུང་དེའི་མིང་ལ་ཡང་ཁཱ་སེ་རེན་ཟེར་བ་ཡིན་མོད། ཁོས་ནམ་ཡང་མོའི་
མིང་ཧྲིལ་བོས་མི་འབོད། དེ་ནི་ཁོས་སྔོན་མའི་ཁཱ་སེ་རེན་དེ་ལ་གཅེས་མིང་གིས་མི་འབོད་
པ་དང་གཅིག་འདྲ་ཡིན། རྒྱུ་མཚན་གཞན་ཞིག་ནི་ཧེ་ཟི་ཁི་ལེ་ཧྥུས་ནམ་རྒྱུན་མོ་ལ་གཅེས་
མིང་གིས་འབོད་པའི་དབང་གིས་ཡིན་ཡང་སྲིད། ཁོང་གིས་རྒྱུན་དུ་ཚེ་སྲོག་ཆུང་ཆུང་
དེ་ལ “ ཁཱ་སེ” ཞེས་འབོད་ལ། དེ་ལྟར་བྱས་ན་མོའི་ཨ་མ་དང་ཁྱད་པར་ཡོད་ལ་འབྲེལ་
བ་ཡོད་པ་ཡང་མངོན་ཐུབ་པར་འདོད་པ་རེད། ཁོས་བྱིས་པ་དེ་རང་གི་སྙིང་གི་དུམ་བུར་
ངོས་འཛིན་བྱེད། རྒྱུ་མཚན་ནི་དེ་ཁོའི་ཤ་ལས་མཆེད་པའི་བུ་ཕྲུག་ཡིན་པ་ཁོ་ནས་མ་ཡིན་
པར། གཙོ་ཆེ་ཤོས་ནི་ཁཱ་སེ་རེན་གྱི་བུ་མོ་ཡིན་པ་དེས་རེད། ངས་རྒྱུན་དུ་ཁོང་དང་ཧིན་དི་ལེ·
ཨེན་ཧྲབ་གཉིས་བསྡུར་བ་བྱས་པ་ཡིན། ཁོ་གཉིས་ཀྱི་གནས་སྟངས་འདྲ་ནའང་བྱ་བྱེད་
ཡོངས་སུ་གོ་ལྡོག་པའི་རྒྱུ་མཚན་ཅི་ཡིན་ནམ། ངས་འདང་གང་མང་ཞིག་བརྒྱབ་ནའང་
ཡིད་ཚིམ་པའི་དྲིས་ལན་ཞིག་རྙེད་མ་བྱུང་། ཁོ་གཉིས་ཀ་ཆུང་མར་ཤིན་ཏུ་དགའ་བའི་ཁྱོ་
ག་ཡིན་ལ། བུ་ཕྲུག་ལ་ཤིན་ཏུ་གཅེས་པའི་ཨ་ཕ་ཡང་ཡིན། གནས་ལུགས་ལྟར་ན་མི་འདི་
གཉིས་ལ་བཟང་ངན་ཡོད་རུང་འགྲོ་ལམ་གཅིག་འདྲ་ཡིན་ན་འགྲིག འོན་ཀྱང་ངའི་དྲན་
ཚུལ་ལྟར་ན། ཧིན་དི་ལེ་ནི་དང་ཐོག་སྐྱེས་པ་དཔའ་འཇོན་ཅན་ཞིག་ཡིན་འདོད་ཡོད་མོད།
ད་ལྟ་བལྟས་ཡོང་ན་དེ་འདྲ་ཞིག་མ་རེད། མཇུག་མཐར་སྐྱེས་པ་དེ་གཉོམ་ཆུང་ནུས་མེད་
དང་བློ་ཕམ་དཔའ་ཞུམ་གྱི་ཚུལ་དུ་ལུས་སོང་། ཁོས་ཁ་ལོ་སྒྱུར་གྱིན་པའི་མཚོ་གྲུ་དེ་བྲག་རྡོ་
ལ་འཕྲད་རྗེས་རང་འཁྲིའི་ལས་འགན་ཕར་ལ་གཡུགས་ཤིང་། གྲུ་བ་གཞན་ཚང་མས་ཀྱང་
རང་ཉིད་ཐར་འདོད་བྱེད་པ་ལས་གྲུ་སྐྱོབ་པར་བསམ་བློ་གཏོང་མཁན་མེད་པ་སྟེ། ཡོད་ཚད་
ཟང་ཟིང་ཉག་ཉོག་ཞིག་ཏུ་གྱུར་སོང་། ད་ནི་གྲུ་གཟིངས་དེ་ལ་རེ་བ་ཅི་ཡང་མི་འདུག
ཡིན་ནའང་ལིན་ཏོན་ནི་དེ་ལས་ལྡོག་པ་སྟེ། དཀའ་སྡུག་ལ་གདོང་གཏོད་དུས་རང་
ཉིད་ཀྱི་སྙིང་སྟོབས་ངོ་མ་ཕྱིར་མངོན་ཐུབ་ཡོད། ཁོ་ནི་ལྷག་བསམ་ཟོལ་མེད་ཀྱི་མི་ཞིག་
རེད་ཅེས་སྨྲས་ན་ཡང་ངོ་གནོང་མི་དགོས། སྐྱབས་མགོན་གྱིས་ཁོ་ལ་སེམས་གསོ་མཛད་
པས་ཁོས་སྐྱབས་མགོན་ལ་བློ་ཕུགས་གཏད་ཡོད་ཅིང་། དེ་ལས་རེ་བ་ཞིག་ཀྱང་རྙེད་པ་
རེད། འོན་ཀྱང་སྐྱེས་པ་ཅིག་ཤོས་དེ་ནི་རེ་ཐག་ཆད་ཚར་བ་རེད། ཁོ་གཉིས་ཀས་ལས་སྐལ་
མི་འདྲ་བ་གཉིས་བདམས་པས་སོ་སོའི་མི་ཚེའི་བུ་ལོན་ཡང་རང་རང་གིས་འཇལ་རྒྱུ་ལས་
ཐབས་ལམ་གཞན་ཅི་ཡོད།
“སྐུ་ཞབས་ལོ་ཁི་ཝོ་དི་ལགས། ཁྱེད་ཀྱིས་ངས་མི་ཚེའི་བསླབ་བྱ་གནང་བར་ཉན་
འདོད་ཡོད་སྲིད་དམ། ཁྱོད་ཀྱི་བློ་རིག་ང་ལས་མི་དམན་པས། གོང་སྨོས་དོན་དག་དེ་ཡོད་
ཚད་ལ་ཁྱོད་རང་གིས་བརྡར་ཤ་གཅོད་ཐུབ་ངེས། མ་མཐའ་ཡང་ཁྱོད་ཀྱིས་རང་གི་ལེགས་
ཉེས་བླང་དོར་གྱི་བློ་གྲོས་ང་ལས་མི་དམན་པར་འདོད་ངེས་རེད། དེ་བས་ངས་གནས་
ལུགས་འཕྲོས་བཤད་མི་རྒྱག་པར་བྱ།”
དེ་ཡང་ཨེན་ཧྲབ་ཀྱི་མི་ཚེ་མཇུག་རྫོགས་པ་ནི་མ་གཞི་བློ་ངོར་ཤར་ཡོད་པའི་དོན་དག་
ཅིག་རེད། སྲིང་མོ་ཚེ་ལས་འདས་རྗེས་ཁོ་ཡང་དེའི་རྗེས་འབྲངས་ཏེ་བུད་སོང་། དེའི་བར་
ལ་ཟླ་བ་དྲུག་ཀྱང་འགོར་མེད་མོད། ཨེན་ཧྲབ་འཆི་ཁའི་གནས་ཚུལ་ཇི་འདྲ་ཡིན་པ་ང་
ཚོའི་གྲོང་སྡེ་ནང་གི་མི་ཚོས་གསལ་བོ་ཞིག་ཤེས་མེད། ང་རང་མྱ་ངན་གྱི་བྱེད་སྒོ་སྤེལ་བར་
རོགས་རམ་བྱེད་དུ་སོང་བས་ད་གཟོད་རྒྱུས་ལོན་ཅུང་ཟད་བྱུང་།
དོན་དེ་སྐུ་ཞབས་ཁན་ནེ་ཟི་འཇོལ་མོའི་གཞིས་ཀར་ཕེབས་ཏེ་བརྡ་བརྒྱབ་པ་རེད།
ཉིན་ཞིག་གི་ཞོགས་པར། ཁོ་རྟ་ཕོ་ཞིག་ལ་ཞོན་ནས་ར་སྐོར་ནང་རྒྱུགས་འདུར་ངང་
སླེབས་བྱུང་། ཁོས་བཤད་རྒྱུར། “ངས་དོན་དག་ཅིག་བཤད། ནེ་ལི། ད་འུ་གཉིས་འདས་
མཆོད་ཅིག་ལ་ཞུགས་དགོས། ཁྱོད་ཀྱིས་ཚོད་དཔག་ཅིག་བྱོས་དང་། ད་ཐེངས་སུ་འདས་པ་
རེད་།” ང་ལ་གློ་བུར་དུ་འཇིགས་སྣང་ཞིག་སྐྱེས་ཤིང་ཡིད་མི་བདེ་བར་གྱུར།
ངས་སེམས་འཚབ་ངང་། “སུ་ཞིག་རེད།” ཅེས་དྲིས།
“ཚོད་དཔག་ཅིག་བྱོས་དང་།"
ཁོས་དེ་ལྟར་ཟེར་ཞོར་རྟ་ལས་བབས་ཏེ་སྲབ་མདའ་སྒོ་འགྲམ་དུ་བཏགས། “ཁྱོད་ཀྱིས་
སྨད་གཡོགས་ཡར་ལ་བརྫེ་དང་། ཡུད་ཙམ་ནས་བཀོལ་སྤྱོད་ཅིག་བྱེད་དགོས་ངེས།”
ངས་འོལ་ཚོད་ཀྱི་ངང་ནས “ སྐུ་ཞབས་ཧེ་ཟི་ཁི་ལེ་ཧྥུ་ཡིན་ནམ” ཞེས་དྲིས།
སྨན་པ་དེས་བཤད་རྒྱུར། “མ་གཞི་ཁྱོད་ཀྱིས་ཁོའི་དོན་དུ་མིག་མཆི་འཕེན་འདོད་པ་
ཡིན་ནམ། ཁོ་མ་རེད། ཧེ་ཟི་ཁི་ལེ་ཧྥུ་ནི་ཤ་དར་ཁྲག་དར་གྱི་གསར་བུ་ཞིག་རེད། ད་ལྟ་ཁོའི
ངོ་མདངས་མི་ཡག་མོད། སྔོན་ཏག་ཏག་ལ་ངས་ཁོ་མཐོང་བྱུང་། ལྕམ་མོ་ཚེ་ལས་འདས་པ་
ནས་བཟུང་ཁོའི་ལུས་སྟོབས་ཇེ་བཟང་ནས་ཇེ་བཟང་རེད།”“དེ་ན་སུ་ཞིག་རེད།” 
ངས་ཡང་བསྐྱར་ཧ་ཅང་བྲེལ་འཚུབ་ངང་དེ་ལྟར་དྲིས།
ཁོས་བཤད་རྒྱུར། “ཁྱོད་ཀྱི་གྲོགས་པོ་ཧིན་དི་ལེ་ཨེན་ཧྲབ་རེད། ངའི་གྲོགས་པོ་རྙིང་པ་
ཡང་ཡིན། དུས་ཡུན་རིང་པོར་ལུས་པོར་བདག་སྐྱོང་བྱེད་མ་ཐུབ་པར་རིམ་བཞིན་ཟུངས་
ཟད་པ་རེད། ཁྱོད་ཀྱིས་ལྟོས་དང་། འུ་གཉིས་ཀས་ཁོའི་དོན་དུ་མིག་ཆུ་ཉུང་ཙམ་གཏོར་ངེས་
པ་ངས་སྔོན་ལ་བཤད་མྱོང་། ཡིན་ནའང་སེམས་སྡུག་མ་བྱེད། ཁོའི་འཆི་རྐྱེན་ཡང་ཁོའི་
གཤིས་རྒྱུད་དེ་དང་ཐད་ཀར་དུ་འབྲེལ་བ་འདུག སྐུ་སྲས་ལང་ཤོར་ཞིག་དང་འདྲ་བར་ཆང་
འཐུང་རྒྱུར་ཧ་ཅང་དགའ། གསར་བུ་དེར་སྙིང་རེ་རྗེ། ངས་སེམས་སུ་ཡང་སྡུག་བསྔལ་ཞིག་
རང་བཞིན་ངང་གིས་སྐྱེས་ཡོང་། ཁོས་མི་རྣམས་ཀྱི་བློ་ཡུལ་ལས་འདས་པའི་ཐ་ཤལ་གྱི་སྤྱོད་
ལམ་རེ་བསྟན་མྱོང་མོད། འོན་ཀྱང་ཡུན་རིང་འདྲིས་པའི་གྲོགས་པོ་ཞིག་ད་ལྟ་མེད་པར་
གྱུར་པས་སེམས་པ་ཡང་རིམ་བཞིན་སྟོང་ལྷང་ལྷང་ཞིག་རེད། ང་ལ་མཚོན་ན། ཁོར་འབྲེལ་
འདྲིས་བྱེད་སྐབས་ཐེངས་དུ་མ་ཞིག་ལ་ཁོའི་བྱ་སྤྱོད་ནི་ཚད་རིམ་མཐོ་བའི་མི་སྣ་ཞིག་ལ་
ཡོད་འོས་པ་ཞིག་གཏན་ནས་མ་རེད་སྙམ་མྱོང༌། ཞིབ་བརྩིས་ཤིག་བརྒྱབ་ན་ཁོ་ཕོ་ལོ་ཉེར་
བདུན་ཙམ་ལས་བརྒལ་མེད། ཁྱོད་དང་ན་ཚོད་གཅིག་རེད། ཁྱོད་གཉིས་ཀ་ན་ཚོད་གཅིག་
འདྲ་ཡིན་པ་སུ་ཡིས་ཡིད་ལ་ཤར་སྲིད་དམ།”
གཏམ་ངན་དེ་ང་ལ་མཚོན་ན་དངོས་གནས་སྡུག་བསྔལ་སྐྱེད་བྱེད་ཅིག་རེད། ཐ་ན་
ལིན་ཏོན་ལྕམ་མོ་ཚེ་ལས་འདས་པ་ལས་ཀྱང་ཡིད་སེམས་འཁྲུག་པར་བྱེད་པ་ཞིག་རེད།
འདས་ཟིན་པའི་ཕྱིར་དྲན་རེ་རེ་ངའི་སེམས་སུ་ཡང་ཡང་འཁོར་ཡོང་། ང་སྒོ་ཁྱམས་
སུ་སར་ཙོག་སྟེ་རང་གི་ཤ་ཉེ་ཞིག་འདས་པར་སེམས་སྡུག་བྱེད་པ་ལྟར་ངུས་ནས་བསྡད་པ་
ཡིན་ལ། གཡོག་པོ་ཞིག་མངགས་ཏེ་སྐུ་ཞབས་ཁན་ནེ་ཟི་ཡི་ཚབ་ཏུ་གཞིས་ཀའི་ནང་བརྡ་
རྒྱག་ཏུ་བཅུག ངས་རང་དབང་མེད་པར་གནད་དོན་ཞིག་ལ་བསམ་བློ་གཏོང་དགོས་བྱུང་། ཁོ་
ཚོས་དྲང་བདེན་ཚུལ་མཐུན་གྱི་ལམ་ནས་བདག་སྐྱོང་བྱས་པ་ཡིན་ནམ། དོན་དག་དེ་ང་ལ་
འབྲེལ་བ་སྤུ་ཙམ་ཡང་མེད་མོད། ཡིན་ནའང་དྲི་བ་དེ་ངའི་སེམས་ནང་དུ་རྦ་རླབས་བཞིན་
འཕྱུར་བ་དང་སེམས་ཁམས་ཀྱང་ཟ་ངེ་ཟིང་ངེར་བསྒྱུར། མཐར་ངས་སྦྱིན་བདག་ལ་གནང་བ་
ཞུས་ནས་རླུང་ཁའི་རི་ཁྱིམ་དུ་མྱ་ངན་གྱི་བྱེད་སྒོ་སྤེལ་རོགས་སུ་འགྲོ་རྒྱུའི་སེམས་ཐག་བཅད།
སྐུ་ཞབས་ལིན་ཏོན་ང་ཕར་མངག་རྒྱུར་འཐད་པ་དེ་ཙམ་མི་འདུག་མོད། ངས་ཁོ་ལ་
སྐད་ཆ་འཇམ་པོ་དང་རྩུབ་པོ་སྣ་ཚོགས་བཤད་དེ་གནང་བ་ཐོབ་ཐབས་བྱས། ཤི་བོ་ལ་སྙིང་
རྗེ་ཞིག་སྒོམས། ཁོ་གཉེན་གྲོགས་མེད་པའི་ཚད་འདིར་སླེབས་ཟིན། ངས་ཁོ་ལ་ངའི་སྦྱིན་
བདག་རྙིང་པ་དེ་ནི་རང་དང་མ་གཅིག་གི་ནུ་ཞོ་འཐུང་ནས་འཚར་ལོངས་བྱུང་བའི་སྤུན་
ཟླ་ཡིན་པས། ཁོར་ང་ལ་བཀའ་ཕབ་སྟེ་རོགས་རམ་བྱེད་དུ་འཇུག་པའི་དབང་ཆ་ཡོད། ཕལ་
ཆེར་ང་ཡང་ཁོའི་ཤ་ཉེ་ལྟ་བུ་ཞིག་ཏུ་བརྩིས་ཀྱང་མི་ཆོག་པ་མེད་ཚུལ་བཤད་པ་དང་། དེ་
མིན་ངས་ད་དུང་སྐུ་ཞབས་ལིན་ཏོན་ལ་བྱིས་པ་ཧ་རེ་ཏོན་ཟེར་བ་དེ་ཁོའི་ཆུང་མའི་ཚ་བོ་
རེད། བྱིས་པ་འདི་ལ་གཉེན་ཉེ་གཅིག་ཀྱང་མེད། ཁྱོད་ནི་བྱིས་པ་འདི་སྲུང་སྐྱོབ་བྱེད་མཁན་
ཞིག་བྱས་ན་ཆོག ཤུལ་བཞག་རྒྱུ་ནོར་གྱི་གནས་ཚུལ་ཡང་ཁྱོད་ཀྱིས་འདྲི་རྩད་བྱ་དགོས།
གཞན་ཡང་ཁྱོད་ཀྱི་ལྕམ་མོའི་མིང་པོར་འཆི་ཁའི་འདོད་བློ་གང་འདྲ་ཡོད་མེད་རྩད་གཅོད་
བྱ་དགོས་ཚུལ་སོགས་ཀྱང་གསལ་འདེབས་བྱས་པ་ཡིན།
སྐབས་དེར་ཁོ་ལ་མཚོན་ན་བྱ་བ་དེ་དག་ཐག་གཅོད་བྱེད་པའི་སེམས་ཁམས་ཤིག་
རྩ་བ་ནས་མི་འདུག འོན་ཀྱང་། ཁོས་ང་ལ་དོན་དེ་ཁོའི་ཁྲིམས་རྩོད་པར་བཤད་དེ་བསྒྲུབ་
ཏུ་གཞུག་རྒྱུའི་བཀའ་བསྒོས་ཤིང་། མཇུག་མཐར་ང་ཡང་རླུང་ཁའི་རི་ཁྱིམ་ལ་དུར་འཇུག་
བྱེད་སྒོ་སྤེལ་རོགས་སུ་མངག་རྒྱུར་འཐད་པ་བྱུང་སོང་།
ཁོའི་ཁྲིམས་རྩོད་པ་ནི་ཨེན་ཧྲབ་ཀྱི་ཁྲིམས་རྩོད་པའང་ཡིན། ང་གྲོང་སྡེ་ནང་ཕྱིན་ནས་
ཁོ་ང་དང་མཉམ་དུ་འགྲོ་ཞེས་བོས་པ་ན། ཁོས་མགོ་བོ་འཕྲེད་དུ་གཡུག་གིན།
རབ་ཡིན་ན་ཧེ་ཟི་ཁི་ལེ་ཧྥུ་བཙལ་དུ་མ་འགྲོ་ཟེར། ཁོས་ད་དུང་གདེང་ཚོད་ཡོད་པའི་
ཉམས་ཀྱིས་བཤད་རྒྱུར། གལ་ཏེ་གནས་ཚུལ་ངོ་མ་ཡོངས་བསྒྲགས་བྱས་པ་ཡིན་ན། ཧ་རེ་
ཏོན་ལ་སྒོར་རྡོག་གཅིག་ཀྱང་ལྷག་མེད་ཤས་ཆེ། ཕལ་ཆེར་ཁོ་མུ་ལྟོ་བ་ཞིག་དང་འདྲ་ཡང་
སྲིད། ཁོས་བཤད་རྒྱུར། “ཁོའི་ཕ་རྒན་མ་འདས་སྔོན་ལ་བུ་ལོན་མང་པོ་བསྐྱིས་འདུག རྒྱུ་
ནོར་ཚང་མ་གཏའ་མར་བཞག་ཚར་ཡོད། གལ་ཏེ་རྒྱུད་འཛིན་བུ་ཕྲུག་གི་ཆེད་དུ་བསམ་
བློ་གཏོང་ན། ཐབས་ཤེས་ཉག་གཅིག་ཡོད་པ་ནི་བུན་བདག་དེ་ལ་ཁོང་ཁྲོ་མ་བསླངས་པར་
བྱིས་པ་དེ་དགའ་རུ་འཇུག་རྒྱུ་དེ་ཡིན། དེ་ལྟར་བྱུང་ན་ཤུལ་བཞག་རྒྱུ་ནོར་ཐག་གཅོད་བྱ་
སྐབས་བུན་བདག་གིས་ཁ་ངོ་ཏོག་ཙམ་སྟེར་ཡང་སྲིད།” ཟེར།
ང་རླུང་ཁའི་རི་ཁྱིམ་ལ་ཐོན་རྗེས། རང་ཉིད་ནི་དོན་དག་ཆེ་མ་ཆུང་གསུམ་ཚང་མ་
ལེགས་པར་བསྒྲུབས་ཡོད་མེད་ལ་བལྟ་རུ་འོང་བ་ཡིན་ཞེས་བཤད། ཅོ་སེ་ཧྥུ་ཡི་ངོ་གདོང་ནི་
ཐོག་མར་མི་སྡུག་པའི་ཉམས་ཀྱིས་ཁེངས་འདུག་མོད། ང་རང་སླེབས་པ་མཐོང་ནས་ཅུང་
ཟད་དགའ་བའི་རྣམ་འགྱུར་ཞིག་བསྟན་བྱུང་། སྐུ་ཞབས་ཧེ་ཟི་ཁི་ལེ་ཧྥུ་ཡིས “ཁྱོད་འདི་རུ་
ཡོང་ནས་གོ་ཅི་ཞིག་ཆོད་པ་ཤེས་མ་བྱུང་། ཡིན་ནའང་སྤྲོ་བ་ཡོད་ན་འདི་རུ་བསྡད་དེ་དུར
མཆོད་ལས་ཀར་རོགས་རམ་བྱ་ཆོག” ཅེས་བཤད་བྱུང་།
ཁོས “སྤྱིར་བཤད་ན་གླེན་པ་དེའི་བེམ་པོ་རྒྱ་ལམ་བཞི་མདོ་རུ་དུར་སྦས་བྱས་ན་འགྲིག
ཆོ་ག་སོགས་ཅི་ཡང་མི་དགོས། ཁ་སང་ཕྱི་དྲོ་ང་ཁོ་དང་གྱེས་ནས་སྐར་མ་བཅུ་ཏག་ཏག་
འགོར་རྗེས། ཁོས་ཁང་པའི་གློ་སྒོ་ཆེན་པོ་གཉིས་གཏན་ཏེ་ང་ཡང་ནང་ལ་ཡོང་དུ་མ་བཅུག
དེ་ལྟར་ཁོས་མཚན་གང་བོར་ཆང་འཐུང་སྟེ་རང་ཉིད་འཆི་ལམ་དུ་བརྫངས་པ་རེད། དེ་རིང་
ཞོགས་པར་ང་ཚོས་ཁོས་ཁང་པའི་ནང་དུ་རྟེའུ་ཡི་འཚེར་སྐད་ལྟ་བུའི་འཁུན་སྒྲ་ཞིག་འབྱིན་
པ་ཐོས་འཕྲལ་སྒོ་ཕྱེ་ནས་ནང་དུ་རྒྱུགས་པ་ཡིན། ང་ཚོས་ཁོ་རྐུབ་སྟེགས་མཐོན་པོ་ཞིག་གི་
སྟེང་ན་ལོག་འདུག་པ་མཐོང་བྱུང་། ཁྱོད་ཀྱིས་ཁོའི་ཤ་སྐྱིབས་དང་མགོ་ལྤགས་དམར་བཤུ་
བྱེད་པའི་དབང་དུ་བཏང་རུང་གཏན་ནས་སད་དུ་འཇུག་ཐབས་མི་འདུག དེ་བས་ངས་
མི་མངགས་ནས་སྨན་པ་ཁན་ནེ་ཟི་གདན་འདྲེན་བྱས་པ་ཡིན། ཁོ་འབྱོར་དུས་དུད་འགྲོ་ལྟ་བུའི་
མི་དེ་བེམ་པོ་ཞིག་ཏུ་གྱུར་ཚར་འདུག ཁོ་ཤི་སོང་། ཁོའི་ལུས་པོ་འཁྱགས་ཤིང་རེངས་པོར་གྱུར་
འདུག དེའི་རྐྱེན་གྱིས་སྐྱོབ་ཐབས་མེད་པ་མངོན་གསལ་རེད།"
གཡོག་པོ་རྒན་པ་དེས་ཁོས་བཤད་པའི་སྐད་ཆ་དེ་དོན་དངོས་ཡིན་པ་ར་སྤྲོད་བྱས་
མོད། འོན་ཀྱང་ངག་ལྡབ་ལྡིབ་ངང “ངས་ནི་ཁོ་རང་སྨན་པ་འབོད་དུ་སོང་ན། ང་ཤུལ་ནས་
བསྡད་དེ་སྦྱིན་བདག་ལ་བདག་སྐྱོང་བྱས་ན་བཟང་ངེས་སྙམ་བྱུང་། ང་སྨན་པ་འབོད་དུ་
འགྲོ་དུས་ཁོ་ད་རུང་ཤི་མི་འདུག ཤི་འགྲོ་བའི་ཚོད་ཅིག་གཏན་ནས་མིན།” ཟེར།
འདས་མཆོད་ནི་མིག་ལ་རན་པ་ཞིག་བསྒྲུབ་དགོས་ཞེས་ངས་ནན་གྱིས་བཤད་པར།
སྐུ་ཞབས་ཧེ་ཟི་ཁི་ལི་ཧྥུ་ཡིས་བཤད་རྒྱུར། “བཟང་གི དོན་འདི་ཡང་ངས་སྣེ་ཁྲིད་ནས་
བསྒྲུབ་པར་བྱ།” གང་ལྟར་ཁོས་འདས་མཆོད་བསྒྲུབ་བྱེད་དུ་བཀོལ་བའི་སྒོར་མོ་ཚང་མ་
ཁོའི་ཨམ་ཕྲག་ལས་བླངས་པ་མ་བརྗེད་ན་དེ་གས་ཆོག་ཚུལ་བཤད། ཁོས་ནི་ཐོག་མཐའ་
བར་གསུམ་ཀུན་ཏུ་དགའ་སྐྱོ་གང་ཡང་མིན་པའི་ཉམས་ཤིག་བཟུང་འདུག་ལ། ངོ་གདོང་
ལས་དགའ་སྤྲོ་མཐོང་མི་ཐུབ་ལ་སྐྱོ་སྡུག་གི་ཉམས་ཀྱང་རིག་མི་ཐུབ། གལ་ཏེ་ཁོས་ཅི་
ཞིག་ཕྱི་རུ་མངོན་ཡོང་ཚེ་དེ་ནི་བརྩེ་བ་དང་བྲལ་ཞིང་ཡིད་ཚིམ་པའི་སྣང་བ་ཙམ་ཞིག་
སྟེ། རྒྱུ་མཚན་ནི་ཁོ་ལ་རྒྱལ་ཁའི་འབྲས་བུ་ཐོབ་པས་སོ། །
ཐེངས་ཤིག་ལ་ངས་དངོས་གནས་དོ་སྣང་བྱུང་སོང་། ཁོས་ངོ་གདོང་ནས་ཡིད་ཚིམ་
པའི་ཉམས་དང་འགྱུར་བ་ཞིག་མངོན་འདུག དེ་ནི་མི་རྣམས་ཀྱིས་ཧིན་དི་ལེའི་སྤུར་སྒམ་
ཁང་པ་ནས་ཕྱི་ལ་ཁྱེར་བའི་སྐབས་དེ་རེད། ཁོ་ལ་ད་དུང་གཡོ་ཟོལ་དང་ཚུལ་འཆོས་ཀྱི་བྱ་
སྤྱོད་འདི་འདྲ་ཞིག་ཀྱང་ཡོད་པ་ནི། རང་ཉིད་ཀྱང་མི་ཚོགས་ཀྱི་ཁྲོད་དུ་ཞུགས་ནས་བེམ་
པོ་སྐྱེལ་དུ་ཆས་པ་དེ་རེད། ཁོ་ཧ་རེ་ཏོན་ཨེན་ཧྲབ་དང་ལྷན་དུ་སྒོར་འགྲོ་བའི་སྐབས་དེར།
ཉམ་ཐག་པའི་དྭ་ཕྲུག་དེ་ཡར་བཀྱགས་ནས་མདུན་ཅོག་སྟེང་ལ་བཞག་ཅིང་། ནམ་རྒྱུན་
མཐོང་དཀོན་པའི་སྤྲོ་སྣང་ཤིག་གིས་ལྡབ་ལྡིབ་ངང “བྱིས་པ་བཟང་པོ་ཞིག་ཡོད་ཨང་། ད་
ནི་ཁྱོད་རང་ང་ལ་དབང་སོང་། འུ་གཉིས་ཀྱིས་ལྷན་དུ་ལྟད་མོ་བལྟ་དང་། ཤིང་སྡོང་འདི་
ཡང་ཕར་གུག་ཚུར་ཀྱོག་གིས་སྐྱེས་སྲིད་དམ། ཤིང་སྡོང་གཞན་དེ་དང་འདྲ་བར། གལ་ཏེ་
ཤིང་སྡོང་དེ་ལྷགས་རླུང་གི་ཁ་སྒོ་རུ་སྐྱེས་པ་ཡིན་ན། དྲག་རླུང་ཆེན་པོ་ཞིག་གིས་དེའི་ཡ
འདབ་དང་ལོ་མ་ཇི་ལྟར་བཅོམ་འགྲོ་བར་བལྟ་ཆོག”
སྙིང་རྗེ་བའི་བྱིས་པ་དེས་ད་དུང་ཅི་ཞིག་ཧ་གོའམ། སྐད་ཆ་དེ་ཐོས་རྗེས་ད་རུང་དགའ་
སྤྲོ་སྐྱེས་བཞིན་འདུག ཁོས་ཧེ་ཟི་ཁི་ལེ་ཧྥུ་ཡི་སྨ་ར་ལ་རྩེད་ཞོར་གདོང་ལ་བྱིལ་བྱིལ་བྱེད་
དོན་ངོ་མར་ཧེ་ཟི་ཁི་ལེ་ཧྥུ་ཡིས་སྐད་ཆ་དེའི་དམིགས་ཡུལ་བདག་གིས་གསལ་བོར་རྟོགས་
ཐུབ། དེ་བས “བྱིས་པ་འདི་ང་དང་ལྷན་དུ་འཇོལ་མོ་གཞིས་ཀར་འགྲོ་དགོས། སྐུ་ཞབས་
ལགས། འཇིག་རྟེན་འདིའི་ཡོད་ཚད་ཁྱོད་ལ་དབང་བར་གྱུར་ན་ཡང་བྱིས་པ་འདི་ཁྱོད་ལ་
དབང་མི་སྲིད” ཅེས་བཤད། ཁོས་ཀྱང “སྐད་ཆ་འདི་ལིན་ཏོན་གྱིས་བཤད་པ་ཨེ་རེད་
ཅེས་ང་ལ་དྲིས་བྱུང་། “ལོས་ཡིན། ཁོས་ང་བསུ་རུ་མངགས་པ་ཡིན།” ངས་དེ་ལྟར་ལན་
བཏབ། ཁོས “ཆོག་གི ད་འུ་གཉིས་ཀྱིས་དོན་འདི་ལ་རྩོད་པ་བྱེད་དོན་མི་འདུག ངས་ངོ་
མ་བྱིས་པ་འདི་རང་གི་ལག་འོག་ནས་གསོ་སྐྱོང་བྱ་འདོད། ཁྱོད་ཀྱིས་རང་གི་སྦྱིན་བདག་
ལ་གསལ་བོ་ཤོད། གལ་ཏེ་ཁོས་བྱིས་པ་འདི་ཕར་ལེན་འདོད་ན། ངས་རང་གི་ཕྲུ་གུ་ཚུར་
ཁྲིད་ཡོང་སྟེ་འདོད་བློ་བསྐངས་ཆོག ངས་ལས་སླ་མོའི་ངང་ཧ་རེ་ཏོན་ཨེན་ཧྲབ་འགྲོ་
རུ་འཇུག་མི་འདོད། ཡང་ན་བྱིས་པ་གཞན་དེ་དང་བརྗེ་སྤོར་བྱེད་ཆོག” ཅེས་བཤད་
བྱུང་། ཁོས་སྐད་ཆ་དེས་ང་རང་ཅི་བྱ་གཏོལ་མེད་དུ་བཏང་། ང་ཕྱིར་རང་ཁྱིམ་དུ་ལོག་
ནས་ཧེ་ཟི་ཁི་ལི་ཧྥུ་ཡིས་བཤད་པའི་སྐད་ཆ་དག་གསལ་བོར་བཤད་པ་ཡིན། ཨེ་དི་ཀ་ལིན་
ཏོན་ནི་མ་གཞི་ནས་དོན་དག་དེ་ལ་སྤྲོ་བ་ཆེར་མེད་པས། དོ་སྣང་དང་མཐོང་ཆེན་ཡང་བྱེད་
མི་སྲིད། གལ་ཏེ་ཁོ་དངོས་གནས་ཧེ་ཟི་ཁི་ལི་ཧྥུ་ལ་བྱིས་པ་དེ་རྩོད་དུ་འགྲོ་བའི་དབང་
དུ་བཏང་རུང་། ངས་བསམས་ན་དེ་ནི་ངལ་བ་འབྲས་མེད་ལས་མ་འདས།
དང་ཐོག་མགྲོན་པོ་ཞིག་ཡིན་རུང་། ད་ནི་རླུང་ཁའི་རི་ཁྱིམ་གྱི་སྦྱིན་བདག་ཏུ་གྱུར་
ཟིན། ཁོས་དབང་ཆ་ཡོད་ཚད་ལག་ཏུ་དམ་པོར་བཟུང་བར་མ་ཟད། ད་དུང་ཁྲིམས་ལུགས་
ལས་ཚབ་པར་རང་གི་དབང་ཆར་གཡོ་འགུལ་གཏོང་མི་ཐུབ་པ་ཁྲིམས་ཀྱི་ངོས་ནས་ར་
སྤྲོད་བྱེད་དུ་བཅུག་ཅིང་། ཁྲིམས་ལུགས་ལས་ཚབ་པ་དེས་ཀྱང་སྐུ་ཞབས་ལིན་ཏོན་བཙལ་
ནས་ཨེན་ཧྲབ་ཀྱི་མིང་ཐོག་གི་རྒྱུ་ནོར་གཅིག་ཀྱང་མ་ལུས་པར་གཏའ་མར་བཞག་ཅིང་
སྒོར་མོ་མང་པོ་བསྐྱིས་ནས་ཤོ་རྒྱག་བྱེད་དུ་བཀོལ་ཚར་བ་དང་། ཧེ་ཟི་ཁི་ལི་ཧྥུ་ནི་གཏའ་མ་
འཇོག་ཡུལ་གྱི་བུན་བདག་ཏུ་གྱུར་ཡོད་པ་གསལ་བཤད་བྱས། དེ་ལྟར་ཧ་རེ་ཏོན་ཨེན་ཧྲབ་
ནི་མ་གཞི་ཡུལ་འདིའི་ཉེ་འཁོར་གྱི་མི་ཚང་མས་གོང་བཀུར་བྱེད་སའི་མི་དྲག་ཅིག་ཡིན
དགོས་པ་ལ། ད་ལྟ་ཁོའི་ཕ་རྒན་གྱི་དགྲ་ཡའི་ལག་འོག་ཏུ་ཟས་གོས་བསླངས་ཏེ་འཚོ་བ་
སྐྱེལ་དགོས་མཁན་ཞིག་ཏུ་བསྒྱུར་ཡོད་ཅིང་། ཐ་ན་རང་གི་ཕ་མེས་ཀྱི་གཞིས་ཁྱིམ་དེ་རང་
དུ་བྲན་གཡོག་ལྟ་བུ་ཞིག་ཏུ་གྱུར་པར་མ་ཟད་། ད་དུང་གཡོག་པོ་གཞན་དག་དང་བསྡུར་ན་
ལས་ཀའི་གླ་ཆ་སྐར་གང་ཡང་ལེན་རྒྱུ་མེད་པ་རེད།
ད་ནི་ཁོ་ལ་རང་མགོ་ཐོན་པའི་གོ་སྐབས་དང་རེ་བ་ཞིག་ཡོད་དཀའ་རྒྱུ་རེད་ཨང་། རྒྱུ་
མཚན་ནི་ད་ལྟ་ཁོ་ལ་འཇིག་རྟེན་འདིར་གཉེན་ཉེ་འབྲེལ་གཅིག་ཀྱང་མེད་པར་མ་ཟད། ད་
དུང་ཁོས་གཞན་གྱི་ལག་འོག་ནས་བརྙས་དམོད་དང་ཐུབ་ཚོད་མྱོང་གིན་པའི་དོན་དངོས་
དག་ཀྱང་ཧ་གོ་མེད་པའོ། །

ལེའུ་བཅོ་བརྒྱད་པ།

སེམས་སྐྱ་མོ་སྡུག་གིས་མནར་བའི་ཉིན་མཚན་དེ་དག་བརྒལ་རྗེས་ཀྱི་ལོ་ངོ་བཅུ་
གཉིས་ནི། (ལྕམ་མོ་དེན་གྱིས་མུ་མཐུད་དུ་བཤད)ངའི་མི་ཚེ་གང་པོའི་ནང་ཆེས་སྤྲོ་སྣང་
ལྡན་པའི་དུས་སྐབས་དེ་རེད། ལོ་ཟླ་དེ་དག་གི་རིང་ལ་ངས་ཆེས་སེམས་ཁུར་བྱེད་སའི་
དོན་དག་ཀྱང་ངེད་ཚང་གི་སྲས་མོར་ལན་རེར་སྙུང་གཞི་ཆུང་ངུ་རེ་བྱུང་བ་དེ་ཙམ་ལས་
མ་འདས། དེ་ནི་དབུལ་ཕྱུག་དང་འབྲེལ་བ་མེད་པར། མོ་དང་ཆ་འདྲ་བའི་ཕྲུ་གུ་གཞན་པ་
ཚང་མས་གཡོལ་ཐབས་ག་ལ་ཡོད། དེ་མིན་ནད་མེད་འཚེ་མེད་ཀྱི་ཉིན་མོ་དེ་དག་ནང་།
མོ་རང་སྐྱེས་ནས་ཟླ་བ་དྲུག་འགོར་རྗེས་གསར་སྐྱེས་ཀྱི་གསོམ་མྱུག་ཅིག་དང་འདྲ་བར་
སྐྱེས་སྟོབས་ཀྱི་དཔལ་འབར་བར་གྱུར་ཞིང་། རིམ་གྱིས་གོམ་པ་སྤོས་ཏེ་འགྲོ་ཐུབ་ཅིང་སྐད་
ཆའང་བཤད་ཤེས་སོང་། དེ་ནི་ཐང་རྒོད་ཀྱི་རི་སྐྱེས་མེ་ཏོག་ལིན་ཏོན་ལྕམ་མོའི་དུར་སའི་
མདུན་དུ་བཞད་ཐེངས་གཉིས་པར་མ་སླེབས་པའི་སྔོན་རེད། གོམ་པ་སྤོས་ཏེ་འགྲོ་བ་དང་
སྐད་ཆ་བཤད་པའི་ངང་ཚུལ་གང་ཡིན་རུང་། མོ་ལ་སོ་སོ་རང་གི་ཐུན་མོང་མ་ཡིན་པའི་
ཁྱད་ཆོས་ཤིག་ཡོད་པ་སྨོས་མ་དགོས།
བྱིས་པ་དེ་དངོས་གནས་སྤྲོ་སྣང་གིས་ཁེངས་ཤིང་ཡིད་དུ་འོང་བ་ཞིག་ཡིན། མོས་
འཁྱག་སིབ་སིབ་ཀྱི་གཞིས་ཀ་འདིའི་ནང་དུ་ཉི་འོད་ཁྱེར་ཡོང་། མོའི་ངོ་གདོང་ལ་ཞིབ་ལྟ་
བྱས་ན་དངོས་གནས་མཛེས་མ་ཞིག་ཡོད། མོས་ཨེན་ཧྲབ་ཚང་གི་ཡིད་དུ་འོང་བའི་
མིག་ཟུང་ནག་པོ་དེ་རྒྱུད་འཛིན་བྱས་ཡོད་པར་མ་ཟད། ལིན་ཏོན་ཚང་གི་དཀར་ཞིང་འཇམ་
པའི་ཤ་མདོག་དེའང་ལྡན་ལ། སྙིང་རྗེ་བའི་བཞིན་རས་དང་གསེར་མདོག་གི་སྐྲ་ལོ་ཞིག་
ཀྱང་འཛོམས། མོ་རང་ནམ་རྒྱུན་གད་མོ་དགོད་པར་དགའ་ཞིང་རྩེད་མོར་སྤྲོ། སྤྱོད་པ་རྩུབ་
མོ་ཞིག་ཀྱང་གཏན་ནས་མིན། དེར་མ་ཟད་མོའི་སེམས་ཀྱི་ཚོར་བ་དེ་ཧ་ཅང་སྐྱེན་ལ་གྲུང་
པོ་ཞིག་ཀྱང་རེད། མོ་རང་ང་ལ་ཧ་ཅང་བརྩེ་ཞིང་དགའ་བས་མོའི་ཨ་མ་དེ་ཡང་རང་དབང་
མེད་པར་དྲན་དུ་འཇུག འོན་ཀྱང་མོ་རང་མོའི་ཨ་མ་དང་གཏན་ནས་འདྲ་བོ་མི་འདུག
རྒྱུ་མཚན་མོའི་གཤིས་རྒྱུད་ནི་ཕུག་རོན་བཞིན་དུ་ཞི་ཞིང་འཇམ་པ་ཞིག་ཡིན་པར་མ་ཟད།
ཁ་ཚིག་སྐད་ངག་ཀྱང་དེ་འདྲའི་རྣ་བར་སྙན་ཞིང་འཇེབས་ལ། མོའི་རྣམ་འགྱུར་གྱི་ནང་
དུའང་བརྟན་བརླིང་གི་ཉམས་ཤིག་འདྲེས་ཡོད།
མོ་རང་ཁྲོ་བའི་སྐབས་སུ་ཞེ་སྡང་གི་མེ་ལྕེ་འབར་བར་མི་བྱེད་ལ། བརྩེ་དུང་ཡང་དེ་
འདྲའི་ཤུགས་དྲག་པོ་ཞིག་གཏན་ནས་མ་རེད། མོའི་བརྩེ་བ་དང་དགའ་བ་མཐའ་དག་
སེམས་ཀྱི་གཏིང་ས་རུ་འཁྱིལ་ཞིང་ཞི་འཇམ་དང་ལྡན་པ་ཞིག་ཡིན།
འོན་ཀྱང་། དོན་དངོས་སུ་མོའི་སྟེང་དུའང་མི་འདང་སའམ་སྐྱོན་ཆ་ཡོད་ལ། སྐྱོན་ཆ་
དེ་དག་གིས་མོའི་ལེགས་ཆ་དག་ཀྱང་འགེབ་པར་བྱེད། དཔེར་ན་སྒྲིག་ལམ་ཅི་ཡང་མེད་པ་
ནི་མོའི་སྐྱོན་ཆ་ཞིག་ཡིན། ནམ་རྒྱུན་རང་ཤེད་ཚ་ཞིང་གང་འདོད་འདོད་བྱེད་པར་དགའ།
གཅེས་ལང་དུ་བཏང་བའི་བྱིས་པ་ཞིག་ཡིན་ཕྱིན། ཁོ་ཚོའི་གཉུག་གཤིས་བཟང་ངན་གང་
འདྲ་ཞིག་ཡིན་རུང་ཧ་ལམ་ཚང་མ་དེ་འདྲ་ཞིག་ཏུ་འགྱུར་འགྲོ་བར་ཐེ་ཚོམ་མེད།
གལ་ཏེ་གཞིས་གཡོག་སུ་ཞིག་གིས་མཉམ་མ་བཞག་པར་མོ་ལ་ཁོང་ཁྲོ་བསླངས་ཚེ།
མོས་རྒྱུན་དུ “ང་ཨ་ཕར་གཏུག་བཤེར་བྱེད་དུ་འགྲོ་རྒྱུ་ཡིན།” ཟེར་ངེས། གལ་ཏེ་ཨ་ཕས་
མོ་ལ་ལེ་བདའ་རེ་བྱེད་པ་དང་། ཐ་ན་མིག་ལོག་གིས་ལན་གཅིག་བལྟས་ན་ཡང་། ཕྱིར་ཁྱོད་
ཀྱིས་ངའི་སེམས་ཚལ་བར་གཤགས་སོང་ཟེར་བ་ལྟ་བའི་མི་ཟད་པའི་སེམས་སྡུག་གི་རྣམ་འགྱུར་
ཞིག་སྟོན་ངེས་རེད། དེ་བས་ངས་ནི་མོའི་ཨ་ཕས་སྔོན་ཆད་མོ་ལ་སྐད་ཆ་ལྕི་མོ་ཚིག་
གཅིག་ཀྱང་བཤད་མྱོང་བར་ཡིད་ཆེས་མི་བྱེད།
ཁོས་བུ་མོར་སློབ་གསོ་སྤྲོད་པའི་ལས་འགན་ཆ་ཚང་རང་གི་ཕྲག་པར་བླངས་ཡོད། དེ་
ནི་ཁོར་མཚོན་ན་སྤྲོ་སྣང་ཞིག་ཀྱང་ཡིན་འདུག སྟབས་ལེགས་པ་ཞིག་ལ་མོ་ནི་སློབ་སྦྱོང་
ལ་དགའ་ཞིང་གོ་བ་ལེན་པའི་བློ་རིག་ཀྱང་ལྡན་པས་རང་བཞིན་ངང་གིས་སློབ་མ་ཡག་
པོ་ཞིག་ཏུ་གྱུར་སོང་། མོས་སློབ་སྦྱོང་བྱས་པ་མགྱོགས་ལ་ཧུར་བརྩོན་ཡང་ཆེ་བས་ཨ་ཕའི་
སློབ་ཁྲིད་ཀྱི་ལས་ཀ་དེར་རེ་བའི་འོད་སྣང་ཞིག་བསྣན་ཡོད།
མོ་རང་ལོ་བཅུ་གསུམ་ལ་སོན་ནའང་། རང་ཉིད་གཅིག་པུ་ནགས་རའི་ཕྱི་རོལ་ཏུ་
འགྲོ་མ་མྱོང་། སྐུ་ཞབས་ལིན་ཏོན་གྱིས་མོ་རང་ཁྲིད་དེ་ཕྱི་རུ་ལེ་དབར་གཅིག་གཉིས་རེའི་
མཚམས་ལ་བསྐྱོད་མྱོང་མོད། འོན་ཀྱང་ཐེངས་གྲངས་ཧ་ཅང་ཉུང་། ཁོས་རང་གི་བུ་མོ་མི་
གཞན་ལ་འཁྲིད་དུ་འཇུག་པར་བློ་མི་བདེ་བ་རེད། ཅི་མོའུ་ཏོན་ཞེས་པའི་ཐ་སྙད་དེ་མོའི་
རྣ་ལམ་དུ་གོ་ཡོང་དུས། བསྟན་བྱ་གསལ་བོ་མི་ཤེས་པའི་ས་མིང་ཙམ་ཁོ་ན་ཡིན། མོ་རང་
གི་ལྟེ་ཁྲག་འཕོ་སའི་ཕ་གཞིས་འདི་ནས་ཕར་ཅུང་ཟད་ཉེ་སར་བཏུད་མྱོང་བའམ་ནང་དུ་
འགྲོ་མྱོང་ས་ཞིག་ཡོད་པ་ནི་གྲོང་སྡེའི་ལྷ་ཁང་ཆུང་ཆུང་དེ་ཡིན། རླུང་ཁའི་རི་ཁྱིམ་དང་
སྐུ་ཞབས་ཧེ་ཟི་ཁི་ལེ་ཧྥུ་སོགས་མོ་ལ་མཚོན་ན་གཏན་ནས་མེད་པ་དང་འདྲ། དེ་བས་མོས་
ནི་ངེས་པ་དོན་གྱིས་བྱ་བྲལ་སྒོམ་ཆེན་ལྟ་བུའི་འཚོ་བ་ཞིག་རོལ་གྱིན་ཡོད་པ་རེད། ཕར་
བལྟས་ཚེ་དེ་འདྲའི་འཚོ་བ་ཡིས་མོ་རང་ཚིམ་དུ་འཇུག་ཐུབ་ཡོད། མཚམས་ལན་རེར།
གཅེས་ཕྲུག་ཁང་གི་སྒེའུ་ཁུང་ཁར་འགྲེང་སྟེ་ཕྱི་རོལ་གྱི་ཞིང་སྡེ་ལ་རྒྱང་ལྟ་བྱེད་དུས། མོས་
དྲི་བ་འདི་དག་འདྲི་སྲིད་པ་རེད།
“ཨེ་ལུན། ད་དུང་དུས་ཡུན་ག་ཚོད་འགོར་རྗེས། ང་ད་གཟོད་ཕ་གིའི་དེའུ་འབུར་ཆུང་
ཆུང་དེར་འགོ་ཐུབ་བམ།རི་བོ་དེའི་ཕ་རོལ་ན་ཅི་ཞིག་ཡོད་དམ། རྒྱ་མཚོ་ཞིག་ཡིན་ནམ།”
“མ་རེད། སྲས་མོ་ཁཱ་སེ། “ངས་དེ་ལྟར་བཤད། “རི་བོ་འདི་དག་དང་འདྲ་བར། རི་
བོ་དེའི་ཕ་རོལ་ཡང་རི་བོ་ཡིན་པ་རེད།”
“ཁྱོད་རང་སེར་ལམ་ལམ་གྱི་བྲག་རྡོ་དེ་དག་གི་གཤམ་དུ་འགྲེང་བའི་སྐབས་སུ།
བྲག་རྡོ་དེ་དག་དོན་ངོ་མར་ཇི་འདྲ་ཞིག་ཡིན་སྲིད་དམ།"
“ཧྥན་ཉི་ཏོན་བྲག་རིའི” གཡང་གཟར་གྱི་རི་རྩེ་ཆུང་བ་དེ་དག་ལ་མོས་ལྷག་པར་དུ་
མཉམ་འཇོག་བྱེད་ཅིང་། སྒོས་སུ་རི་བོ་དང་སྒང་འབུར་ཆུང་ཆུང་དེ་ཚོའི་གོང་ཁར་ཉི་ནུབ་
ཀྱི་འོད་ཟེར་འཕྲོས་ཤིང་། ཡུལ་ལྗོངས་གཞན་དག་གྲིབ་མས་གཡོགས་པའི་སྐབས་དེ་འདྲར་
ལྷག་ཏུ་མོའི་ཡིད་སེམས་དྲངས་འགྲོ། ངས་མོ་ལ་གནས་དེ་རུ་རྡོ་ཕ་བོང་གཅེར་བུ་འབའ་
ཞིག་ལས་ཅི་ཡང་མེད་ཅིང་། རྡོ་གསེབ་དག་ཏུ་ཐ་ན་ཤིང་སྡོང་ཆུང་ཆུང་ཞིག་ཀྱང་སྐྱེས་
ཐབས་མེད་ཚུལ་གསལ་བཤད་བྱས་པ་ཡིན།
“འདི་རུ་སྔར་ནས་ས་སྲོད་ལ་སླེབས་ནས་ཡུན་རིང་འགོར་ནའང་། རི་བོ་ཆུང་ཆུང་
གན་ཚོ་ད་དུང་འོད་ལམ་ལམ་བྱེད་པའི་རྒྱུ་མཚན་ཅི་རེད།”
“དེའི་རྒྱུ་མཚན་ནི་རི་བོ་ཆུང་ཆུང་དེ་དག་ང་ཚོ་ཡོད་ས་འདི་ལས་མཐོ་བས་རེད།”
ངས་ལན་བཏབ་དོན། “རི་བོ་མཐོ་ཞིང་གཟར་བས། ཁྱོད་རང་རི་མགོར་འགོ་ཐབས་གཏན་
ནས་མེད། དགུན་ཁར་སླེབས་ཚེ་རི་དེ་དག་ལ་ང་ཚོ་སྡོད་ས་འདི་དང་བསྡུར་ན་སྔོན་ལ་བ་
མོ་ཆགས་ངེས་རེད། ལོ་གཅིག་གི་ནང་ཚ་གདུག་རབ་ཏུ་ཆེ་དུས་ཀྱང་། ངས་རི་བོ་དེའི་ཤར་
བྱང་ཟུར་ངོས་ཀྱི་བྲག་ཕུག་ནག་པོའི་འདབས་སུ་ཁ་བ་ཞུ་འཕྲོ་ལྷག་ཡོད་པ་མཐོང་མྱོང་།”
མོས་དགའ་སྤྲོའི་ངང་བཤད་རྒྱུར། “ཨ། ཁྱོད་རང་རི་མགོ་ལ་བུད་མྱོང་ངམ།”
“དེ་འདྲ་ཡིན་ན་ང་ཡང་རྗེས་མ་ནར་སོན་དུས་འགྲོ་ཆོག་པ་རེད། ཨ་ཕ་སོང་མྱོང་
ངམ། ཨེ་ལུན།” ཟེར། “སྲས་མོ། དེ་ཨ་ཕས་ཁྱོད་ལ་བཤད་ངེས་རེད།” ངས་མྱུར་དུ་དེ་ལྟར་
ལན་བཏབ། “རི་མགོར་སོང་ཡང་རྩེ་ས་ཡག་པོ་མེད། དེར་སོང་ན་དོན་སྙིང་ཅི་ཡང་མེད།
ཁྱོད་ཨ་ཕར་འགྲོགས་ནས་ཐང་རྒོད་དུ་འཆམ་འཆམ་ལ་སོང་བ་དེ་རི་མགོར་འཛེག་པ་
ལས་ལྡབ་འགྱུར་གྱིས་སྐྱིད་པ་རེད། འཇོལ་མོའི་གཞིས་ཀའི་ནགས་ར་ནི་འཇིག་རྟེན་སྟེང་
ཆེས་སྐྱིད་པའི་གནས་མཆོག་ཡིན།"
“འོན་ཀྱང་གཞིས་ཀའི་ནགས་ར་ངས་ཤེས་མོད། རི་མགོ་དེ་ཚོ་ང་ལ་ཆ་རྒྱུས་མེད།”
མོས་མགོ་ནང་དུ་བསྒུར་ནས་རང་གིས་རང་ལ་ཆིག་ལབ་རྒྱག་པ་ལྟར་སྐད་དམའ་མོས་
བཤད། “གལ་ཏེ་རི་མགོ་གན་ནས་ཕྱོགས་བཞིར་རྒྱང་ལྟ་ཞིག་བྱེད་ཐུབ་ཚེ། ང་རང་དགའ་
སྤྲོས་ཁེངས་སྲིད། ནམ་ཞིག་བདག་གི་རྟེའུ་ཆུང་མའེ་ཉུས་ཀྱིས་ང་རྒྱབ་ཏུ་ཁུར་ཏེ་རི་མགོ་
གན་ལ་འགྲོ་ངེས་རེད།'
གཡོག་མོ་ཞིག་གིས་ལྷའི་བྲག་ཕུག་གི་སྐོར་གླེང་སློང་བྱས་མྱོང་བས། སྐད་ཆ་དེས་
མོའི་ཡིད་སེམས་རབ་ཏུ་བཀུགས་འདུག དེ་བས་མོས་བློ་གཅིག་སེམས་གཅིག་གིས་རི་
མགོ་དེར་འགྲོ་བའི་ཕུགས་བསམ་མངོན་འགྱུར་བྱེད་པར་འབད་མགོ་བརྩམས། མོས་སྐུ་
ཞབས་ལིན་ཏོན་ལ་ཡང་ཡང་ཨུ་ཚུགས་བྱས་མཐར། ཨ་ཕས་མོ་རང་ནར་སོན་རྗེས་གནས་
དེར་ཐེངས་གཅིག་རྩེ་རུ་འགྲོ་ཆོག་པ་ཁས་ལེན་བྱས་ཡོད། དེ་ནས་བཟུང་སྲས་མོ་ཁཱ་སེ་
ཡིས་ཟླ་རེ་ནས་ཟླ་རེར་རང་གི་ལོ་གྲངས་ལ་ཞིབ་རྩིས་རྒྱག་ཅིང་། ནམ་རྒྱུན་ཁ་ནས “ང་
ད་ལྟ་ནར་སོན་ཡོད་དམ། ཧྥན་ཉི་ཏོན་བྲག་རི་ལ་སོང་ན་ཆོག་གམ།” ཞེས་ཡང་ཡང་འདྲི་
བར་བྱེད།
གནས་དེ་ལ་འགྲོ་བའི་ལམ་ནི་རླུང་ཁའི་རི་ཁྱིམ་བརྒྱུད་དགོས་ལ། དེ་དང་བར་ཐག་
ཀྱང་ཤིན་ཏུ་ཉེ། ཨེ་དི་ཀ་དུད་ཁྱིམ་དེའི་ཉེ་འགྲམ་ལ་བཏུད་རྒྱུར་ཞེད་སྣང་ཡོད་པས་རྒྱུན་
དུ “ད་རུང་འགྲོ་མི་ཆོག གཅེས་ཕྲུག་མ། ད་རུང་འགྲོ་མི་ཆོག” ཅེས་ལན་སྟེར་བ་རེད།
ངས་སྔོན་ཆད་བཤད་མྱོང་ཡོད། ཧེ་ཟི་ཁི་ལེ་ཧྥུ་ལྕམ་མོ་ནི་ཁྱོ་ག་དང་ཁ་བྲལ་རྗེས་ད་
དུང་ལོ་ངོ་བཅུ་གཉིས་ལྷག་ལ་གསོན་ནས་བསྡད་པ་རེད། མོ་ཚང་གི་ཁྱིམ་མི་ཚང་མའི་
གཟུགས་གཞི་སྟོབས་ཟད་ཉམས་ཞན་འབའ་ཞིག་ཡིན། མོ་དང་ཨེ་དི་ཀ་གཉིས་ལ་ཁྱོད་
ཀྱིས་འདི་ནས་རྒྱུན་དུ་མཐོང་ཐུབ་པའི་མི་གཞན་པ་དེ་ཚོ་དང་འདྲ་བའི་དམར་མདངས་
བཀྲ་བའི་གདོང་མདོག་དེ་རིགས་མེད། མཐའ་མཇུག་ནད་ཅི་ཞིག་ཕོག་པ་ངས་མ་ཤེས་
ཀྱང་། འདང་བརྒྱབ་ན་མིང་སྲིང་གཉིས་ཀ་གནས་སྟངས་གཅིག་འདྲ་ཞིག་གི་འོག་ཏུ་ཤི་བ་
ཡིན་ཚོད་རེད། མདོར་ན་གཉིས་ཀར་ཚ་ནད་ཀྱི་རིགས་ཤིག་ཕོག་པ་ཡིན་འདུག ཐོག་མའི་
དུས་རིམ་ནང་ནད་གཞི་ཇེ་སྡུག་ཏུ་འགྲོ་ཚད་དལ་ན་ཡང་རིམ་གྱིས་བཅོས་ཐབས་
པའི་ཚད་དུ་སླེབས་ཤིང་། མཐར་ཚེ་སྲོག་གི་ཟུངས་ཤུགས་རྨང་ནས་ཟད་པ་ཡིན་འདུག
མོས་འཕྲིན་ཡིག་བྲིས་ཏེ་མིང་པོ་ལ་བཤད་རྒྱུར། ཟླ་ངོ་བཞི་བོ་འདིའི་རིང་ལ་མོའི་ལུས་
ཕུང་རྒྱུན་དུ་མི་བཟང་ལ། དོན་དག་མི་ལེགས་པ་རེ་འབྱུང་བར་སེམས་ཁྲལ་ཆེ་ང མིང་
པོ་ངེས་པར་མོ་ལ་བལྟ་རུ་ཡོང་དགོས་པའི་ཞུ་བ་ཕུལ་བ་ཡིན་ཟེར། རྒྱུ་མཚན་ནི་མོས་ཤུལ་
གྱི་དོན་དག་མང་པོ་ཞིག་བཀོད་སྒྲིག་བྱེད་དགོས་ལ། ཁོ་དང་ཆེས་མཐའ་འཇུག་གི་བདེ་མོ་
ཞིག་འཇོག་འདོད་པ་དང་། དེ་མིན་ད་དུང་བློ་ཐག་རྦད་ཆོད་ངང་ལིན་ཏོན་ཆུང་བ་ཁོ་ལ་
བཅོལ་འདོད་པས་རེད། མོའི་རེ་བ་ནི་སྔོན་ཆད་མིང་སྲིང་གཉིས་ཀ་མཉམ་དུ་འཚོ་བ་རོལ་
བ་དང་འདྲ་བར་ལིན་ཏོན་ཆུང་བ་ཨ་ཞང་གིས་གཉོར་རྒྱུ་དེ་རེད། མོའི་བསམ་ཚུལ་ལྟར་ན།
བྱིས་པའི་ཨ་ཕ་ངོ་མ་དེས་ནི་ཁོ་གཉོར་སྐྱོང་བྱེད་པ་དང་སློབ་གསོ་གཏོང་བའི་ལས་འགན་
ཏོག་ཙམ་ཡང་ཁུར་འདོད་ཡོད་མི་སྲིད།
ངེད་ཚང་གི་སྦྱིན་བདག་གིས་ཐེ་ཚོམ་ཅི་ཡང་མེད་པར་མོའི་འདོད་པ་དང་བསྟུན་
སོང་། སྤྱིར་བཏང་དོན་དག་རང་ག་བ་ཞིག་གི་ཆེད་དུ་ཁོ་སྒོ་ཕྱིར་ཐེངས་གཅིག་འགྲོ་དགོས་
ཟེར་ན་ཧ་ཅང་དཀའ་མོད། ད་ཐེངས་ཁོ་མགྱོགས་མྱུར་ངང་ཕེབས་སོང་། ཁོས་ཁཱ་སེ་རེན་ང་
ལ་བཅོལ་ཞིང་། རང་ཉིད་ཕྱི་ལ་སོང་བའི་ཉིན་འདི་ཚོར་ངེས་པར་དུ་སེམས་ཆུང་སྒོས་མོ་
ལ་བདག་སྐྱོང་བྱེད་དགོས་ཚུལ་བཤད་ཅིང་། ད་དུང་ངས་འགྲོ་རོགས་བྱས་ནའང་མོ་
རང་གཞིས་ཀའི་ཕྱི་ལ་རྩེ་རུ་འགྲོ་མི་ཆོག་པ་ནན་གྱིས་བཤད། མོ་ལ་འགྲོ་རོགས་ཀྱང་མེད་པར་
རང་ཉིད་གཅིག་པུ་སྒོ་ཕྱིར་བུད་འགྲོ་སྲིད་པ་ནི་ཁོའི་བསམ་པའི་རྒྱུད་ལ་ཡང་ཤར་མྱོང་
མེད་ཚོད་རེད།
ཁོ་ཕྱི་ལ་འགྲུལ་བཞུད་བྱས་ཏེ་གཟའ་འཁོར་གསུམ་འགོར་སོང་། ཐོག་མའི་ཉིན་
གཉིས་གསུམ་གྱི་རིང་ལ་བུ་མོ་ཁཱ་སེ་ནི་དཔེ་ཁང་གི་གྲུ་ཟུར་ཞིག་ཏུ་ཙོག་ནས་སྡོད་ཅིང་།
དཔེ་ཆར་མི་ལྟ་ལ་རྩེད་མོ་ཡང་མི་རྩེ། སེམས་པ་ཧ་ཅང་སྡུག་གིན་འདུག མོ་རང་ལྷིང་
འཇགས་ངང་སྡོད་དུས་ང་ལ་དཀའ་ལས་འདྲ་བཟོས་མ་སོང་མོད། དེར་མཐུད་ནས་ལས་
མེད་སུན་སྣང་གིས་བཟོད་ཐབས་བྲལ་བའི་དུས་སྐབས་ཤིག་ལ་ཐོན་བྱུང་། ང་ནི་ཁྱིམ་ལས་
ལ་བྲེལ་དགོས་པར་མ་ཟད་ལོ་ནའང་རྒས་ཟིན་པས། ཉིན་གང་བོར་ཡར་རྒྱུག་མར་རྒྱུག་
བྱས་ཏེ་མོ་དང་མཉམ་དུ་རྩེད་རོགས་བྱེད་མི་ཐུབ། དེར་བརྟེན་ངས་ཐབས་བཀོད་ཅིག་
འཐེན་དེ་མོ་རང་གཅིག་པུ་རྩེ་རུ་མངགས།
ངས་ནམ་རྒྱུན་མོ་རང “ཡུལ་སྐོར” ལ་འགྲོ་རུ་བཅུག་པ་ཡིན། མཚམས་རེར་རྐང་
ཐང་ལ་མངགས་པ་དང་། མཚམས་རེར་རྟེའུ་ལ་ཞོན་ནས་འགྲོ་རུ་བཅུག མོ་རང་ཕྱིར་
སླེབས་རྗེས་རང་གི་ཐེངས་འདིའི་འགྲུལ་བཞུད་ཀྱི “མྱོང་ཚོར” ང་ལ་བཤད་པ་རེད། དོན་
དག་དེ་ཚོ་བདེན་པ་ཡིན་ཡང་ཆོག་ལ་མོ་རང་གིས་བློ་བཟོ་བྱས་པ་ཡིན་ཡང་རུང་། གང་
ལྟར་ང་ནི་ནམ་ཡང་མོའི་སུན་སྣང་མེད་པའི་ཉན་མཁན་དེ་ཡིན།
ཏག་ཏག་རྩྭ་དང་ཤིང་སྣ་རབ་ཏུ་འཛོམས་པའི་དབྱར་གཞུང་གི་དུས་དེ་འདྲར། མོ་རང་
གཅིག་པུར་གཞིས་ཀའི་ནགས་རའི་ནང་སྐོར་མྱུལ་བྱེད་རྒྱུར་སྤྲོ་བས་ཁེངས། ཉིན་རྒྱུན་
ཞོགས་ཇ་འཐུང་བའི་རྗེས་ནས་གུང་ཇ་འཐུང་བའི་བར་མཚམས་སུ་མོ་ནི་ཁྱིམ་འདི་ནས་
མཐོང་རྒྱུ་མེད། དགོང་མོར་ཐོན་རྗེས་ད་གཟོད་མོའི་རྟོག་བཏགས་འདྲེས་མའི་གཏམ་རྒྱུད་དེ་
དག་ལ་ཉན་པ་ཡིན། ངས་མོ་རང་གཞིས་ཀའི་ཕྱི་རོལ་ཏུ་ཤོར་འགྲོ་བར་གཏན་ནས་སེམས་
ཁུར་བྱ་མི་སྲིད། རྒྱུ་མཚན་ནི་གཞིས་ཀའི་ནགས་རའི་སྒོ་ལ་ནམ་ཡང་ཟྭ་བརྒྱབ་ཡོད་པ་རེད།
ངའི་སེམས་སུ་གལ་ཏེ་གཞིས་ཀའི་སྒོ་ཕྱེ་ཡོད་པའི་དབང་དུ་བཏང་རུང་། མོ་རང་གཅིག་པུ་
སྒོ་ཕྱིར་འགྲོ་བའི་སྤོབས་པ་ཆེན་པོ་དེ་འདྲ་ཡོད་མི་སྲིད་སྙམ། འོན་ཀྱང་སྟབས་མི་ལེགས་པ་
ཞིག་ལ་ང་ནི་མོའི་ཐད་དུ་བློ་བདེ་བག་ཕབ་ཡིན་རྒྱུ་མང་དྲགས་འདུག་ཨང་།
ཉིན་ཞིག་གི་ཞོགས་པའི་དུས་ཚོད་བརྒྱད་པར། ཁཱ་སེ་ངའི་མདུན་དུ་རྒྱུག་ཡོང་ནས་
མོ་རང་ཉིན་དེར་ཨ་རབ་ཀྱི་ཚོང་འགྲུལ་བ་ཞིག་ཡིན་ལ། མི་རྟ་སྐོར་ཞིག་ཁྲིད་དེ་བྱེ་ཐང་
བརྒལ་དགོས། ངས་ནི་མོ་དང་མོའི་ཁལ་མ་རྣམས་ཏེ་རྟ་གཅིག་དང་རྔ་མོང་གསུམ(རྔ་མོང་
དེ་གསུམ་ནི་རྔོན་ཁྱི་ཆེན་པོ་གཅིག་དང་སྤུ་ཐུང་བའི་རྔོན་ཁྱི་གཉིས་ཀྱིས་མཚོན་པ་རེད)
གྱི་ཆེད་དུ། ལམ་བྲོ་དང་ཚོང་ཟོང་འདང་ངེས་ཤིག་གྲ་སྒྲིག་བྱེད་དགོས་ཟེར། ངས་མོ་ལ་
བཟའ་བཏུང་ཞིམ་པོ་མང་པོ་ཞིག་སྤྲད་ནས་རྟ་སྒའི་ལོགས་སུ་བཏགས་པའི་སྒམ་དེའི་ནང་
དུ་བཞག་པ་ཡིན། མོ་ནི་དགའ་སྤྲོས་བརྟས་ཏེ་ལྷ་མོ་ཆུང་ཆུང་ཞིག་དང་འདྲ་བར་ས་ལྡིང་
གནམ་ལྡིང་གིས་དགའ་བའི་སྟངས་སྟབས་སྣ་ཚོགས་བསྒྱུར་ཞིང་། ཞྭ་མོ་འདབ་ཡངས་མ་
ཞིག་གི་མཐའ་སྣེར་སེང་རས་ཤིག་བཏགས་ཏེ་ཟླ་བདུན་པའི་ཉི་འོད་འགོག་ཏུ་བཅུག དེ་
ནས་མོ་རང་དགའ་སྤྲོའི་དགོད་སྒྲ་དང་བཅས་རྟར་ཞོན་ཏེ་རྒྱུག་ནས་བུད་སོང་། ངས་མོ་ལ་
སེམས་ཆུང་བྱེད་དགོས་ཚུལ་དང་རྒྱུག་ནས་འགྲོ་མི་ཉན་ཚུལ། སྔ་མོ་ནས་ཕྱིར་ལོག་དགོས་
ཚུལ་སོགས་ཡང་ཡང་གདམས་པ་ན། མོས་ཕྱིར་ལན་དུ་སྣང་མེད་མཐོང་ཆུང་གི་རྣམ་
འགྱུར་ཞིག་བསྟན་རྗེས་ཤར་རེར་མདུན་ལ་རྒྱུགས་སོང་།
འཚིག་པ་ཟ་རུ་འཇུག་པའི་བུ་མོ་དེ་ཉིན་གུང་ཁ་ཟས་བཟའ་རན་ལ་ཐོན་དུས་ད་
དུང་ཕྱིར་མ་སླེབས། མི་རྟ་དེ་དག་གི་ཁྲོད་ནས་རྔོན་ཁྱི་དེ་གཅིག་པུ་ལོ་ན་ཆེ་བས་ད་གཟོད་
ངལ་གསོ་བྱེད་འདོད་དེ་སྔོན་ལ་ཕྱིར་ལོག་བྱུང་། འོན་ཀྱང་ཁཱ་སེ་དང་རྟེའུ། ད་དུང་སྤུ་ཐུང་
བའི་རྔོན་ཁྱི་གཉིས་བཅས་ནི་ཕྱོགས་གང་སར་བལྟས་ཀྱང་གྲིབ་མ་ཙམ་ཡང་མཐོང་རྒྱུ་མི་
འདུག ངས་མྱུར་དུ་མི་བོས་ཏེ་སྲང་ལམ་སོ་སོར་འཚོལ་དུ་མངགས་པ་ཡིན་ལ། མཇུག་
མཐར་ང་རང་ཉིད་ཀྱང་དངོས་སུ་སོང་ནས་གང་སར་བཙལ་བ་ཡིན།
གཞིས་ཀའི་ནགས་རའི་མཐའ་འདབས་སུ་ལས་ཀ་བ་ཞིག་གིས་སྨྱུག་མའི་སྒོ་ར་ལས་
ཀྱིན་གདའ། ་ངས་ཁོ་ལ་ངེད་ཚང་གི་སྲས་མོ་མཐོང་ཡོད་མེད་དྲིས་པ་ཡིན།
“ངས་ཞོགས་པར་མོ་མཐོང་བ་ཡིན།” ཁོས་བཤད་རྒྱུར། “མོས་ང་ལ་སྡོང་པོའི་ཡལ་
ག་བཅད་དེ་རང་ཉིད་ལ་རྟ་ལྕག་ཅིག་བཟོས་ཟེར། དེའི་རྗེས་མོས་རང་གི་རྟ་ལ་ལྕག་གིས་
གཅིག་གཞུས་ཤིང་ནགས་ར་དམའ་མོ་འདིའི་གོང་ནས་ཕར་མཆོངས་ཏེ་གར་སོང་ཆ་མེད་
དུ་རྒྱུག་སོང་།”
གནས་ཚུལ་དེ་གོ་མ་ཐག་ང་རང་དངངས་འཚབ་སྐྱེས་ཤིང་ཡར་འདང་མར་འདང་
མང་པོ་བརྒྱབ། ངའི་ཡིད་ལ་དེ་མུར་མོ་རང་ཧྥན་ཉི་ཏོན་བྲག་རིར་བུད་སོང་བ་ཡིན་ནམ་
དྲན། “མོ་ལ་དོན་དག་འདྲ་འབྱུང་སྲིད་དམ།” ངས་སྐད་མཐོན་པོས་དེ་ལྟར་འུར་བརྒྱབ་
ཅིང་། མི་དེས་ཤིང་རའི་ཁ་ཤོ་ཞིག་བསྐྱར་གསོ་བྱེད་ཀྱིན་ཡོད་པ་དེའི་ཁུང་བུ་ནས་འཛུལ་
ཏེ་ཕྱི་ལ་བུད་ཅིང་གཞུང་ལམ་གྱི་ཕྱོགས་སུ་རྒྱུག་པ་ཡིན།
ངས་མི་གཞན་ལ་འགྲན་འཛུགས་པ་ཇི་བཞིན་དབྱིན་ལེ་གཅིག་གི་འཕྲོར་གཅིག་
བརྒལ་ཏེ་མདུན་ལ་རྒྱུག་པ་ཡིན། དེ་ལྟར་སོང་སོང་མཐར་ལམ་ཆེན་གྱི་དཀྱོག་མཚམས་ལ་
སླེབས་པ་ན་མདུན་གྱི་རི་ཁྱིམ་དེ་མཐོང་བྱུང་། འོན་ཀྱང་ཐག་ཉེ་རིང་ཀུན་ལ་བལྟས་ནའང་
དེ་རུ་ཁཱ་སེ་རེན་མཐོང་རྒྱུ་མ་བྱུང་།
བྲག་རི་དེ་སྐུ་ཞབས་ཧེ་ཟི་ཁི་ལེ་ཧྥུའི་གཞིས་ཁྱིམ་དང་བར་ཐག་དབྱིན་ལེ་གཅིག་དང
ཕྱེད་ཀ་ཙམ་གྱི་གནས་སུ་ཡོད་ལ། ང་ཚོའི་གཞིས་ཀ་དང་བར་ཐག་དབྱིན་ལེ་བཞི་ཡོད་
པ་རེད། ང་ནི་གནས་དེར་མ་ཐོན་གོང་ལ་ས་རུབ་རྒྱུ་རེད་སྙམ་ཞོར་འཚུབ་ཆ་དབང་མེད་
ལངས། “གལ་ཏེ་མོ་རང་རི་ལ་འགོ་སྐབས་རྐང་འདྲེད་རེ་བྱུང་ན་ཅི་བྱ།” ངས་དེ་ལྟར་
བསམས། “གལ་ཏེ་གཡང་གཟར་དུ་འདྲིལ་ནས་ཤི་བའམ་ཡང་ན་རུས་པར་གས་ཆག་འདྲ་
བཟོས་ན་ཅི་བྱ།” ངས་དེ་ལྟར་ཡར་མར་ལ་འདང་མང་པོ་བརྒྱབ་ཅིང་། བསམ་བློ་གཏོང་
ཞོར་འཇིགས་སྣང་ཇེ་ཆེར་གྱུར། ང་མགྱོགས་མྱུར་ངང་རླུང་ཁའི་རི་ཁྱིམ་གྱི་གཞིས་ཁང་
ཆེན་པོར་ཐོན་པ་ན།དེ་མ་ཐག་ངེད་ཚང་གི་གདུག་རྩུབ་ཆེ་བའི་རྔོན་ཁྱི་ཁྲ་ལེ་སྒེའུ་ཁུང་གི་
འདབས་སུ་ཉལ་འདུག་པ་མཐོང་།དེའི་མགོ་ནི་སྐྲངས་ཤིང་རྣ་ཅོག་ལས་ཁྲག་འཛར་བཞིན་
གདའ།དེ་མུར་ང་རང་ཅུང་ཟད་ལྷོད་ལ་བབས་བྱུང་།
ངས་ར་སྒོ་ཕྱེ་སྟེ་ཁང་པའི་སྒོ་ཁར་བརྒྱུགས་ཤིང་། སྒོ་མོ་ཡང་ཡང་རྡུང་ཞོར་མྱུར་དུ་སྒོ་
ཕྱེ་ཞེས་འུར་བརྒྱབ། བུད་མེད་ཅིག་ཡོང་ནས་ང་ལ་སྒོ་ཕྱེ་སོང་། ངས་མོ་ངོ་ཤེས་འདུག སྔོན་
ཆད་མོ་ཅི་མོའུ་ཏོན་ན་བསྡད་ཡོད་པ་རེད། སྐུ་ཞབས་ཨེན་ཧྲབ་འདས་པའི་རྗེས་ནས་ཁྱིམ་
འདིའི་གཞིས་གཡོག་མ་བྱས་པ་རེད།
“ཨ།” མོས་བཤད་རྒྱུར། “ཁྱོད་ནི་ཁྱོད་ཚང་གི་སྲས་མོ་འཚོལ་དུ་ཡོང་བ་ཡིན་ནམ།
སེམས་འཚབ་མི་དགོས། མོ་འདི་རུ་བདེ་མོ་འཚམ་པོ་བྱས་ནས་བསྡད་ཡོད། མ་གཞི་སྦྱིན་
བདག་ཕྱིར་སླེབས་པ་རེད་བསམ་ཡང་མིན་པ་མཐོང་བས་ང་ཡང་དགའ་བྱུང་།”
“དེ་ལྟར་བཤད་ན། ཁོ་ཁྱིམ་ན་མེད་པ་ཨེ་རེད།” ངས་དབུགས་འཚང་བཞིན་དེ་ལྟར་
བཤད། ལམ་ཧྲིལ་བོར་ང་རང་སྐྲག་སྣང་གིས་ཁེངས་པར་མ་ཟད། རྒྱུག་ནས་ཡོང་བས་ད་ནི་
དབུགས་ལེན་རྒྱུ་ཡང་ཁག་པོར་གྱུར་འདུག
“ཁོ་མི་འདུག ཁོ་མི་འདུག” མོས་ལན་འདེབས་རྒྱུར། “ཁོ་དང་ཅོ་སེ་ཧྥུ་གཉིས་
ཕྱི་ལ་བུད་སོང་། ངས་བལྟས་ན་དུས་ཚོད་གཅིག་གཉིས་ཤིག་གི་རིང་ལ་ཁོ་ཚོ་ཕྱིར་ཡོང་མི་
སྲིད། ནང་ལ་ཤོག ངལ་ཅུང་ཙམ་གསོས་དང་།”
ང་ནང་ལ་སོང་བ་ན། ལམ་ནོར་ཐེབས་པའི་ལུ་གུ་ཆུང་ཆུང་དེ་རྩིག་ཐབ་འགྲམ་གྱི་
རྐུབ་སྟེགས་ཤིག་གི་སྟེང་ཙོག་སྟེ་ཕར་གཡོ་ཚུར་གཡོ་བྱེད་ཀྱིན་ཡོད་ལ། རྐུབ་སྟེགས་དེ་ནི་
སྔོན་ཆད་མོའི་ཨ་མ་ཆུང་དུས་སྡོད་ས་དེ་རེད། མོའི་རྩྭ་ཞྭ་གྱང་ངོས་སུ་བཀལ་ཞིང་། རང་
ཉིད་དེ་གར་ཅི་འདོད་གང་དགའ་ཡི་ངང་ཚུལ་གྱིས་བསྡད་ཡོད། མོས་བཤད་ཞོར་དགོད་
ཞོར་དུ་དགའ་སྤྲོའི་སྣང་བ་ཞིག་གིས་ཁེངས་འདུག མ་གཞི་མོས་ཧ་རེ་ཏོན་ལ་ཁ་བརྡ་བྱེད་
ཀྱིན་གདའ། ཧ་རེ་ཏོན་ནི་ད་ལྟ་སྔར་ནས་ཤ་དར་ཁྲག་དར་གྱི་ཕོ་ལོ་བཅོ་བརྒྱད་ལ་སོན་པའི་
གསར་བུ་ཞིག་ཏུ་གྱུར་ཡོད། ཁོས་མིག་ཅེ་རེར་ཡ་མཚར་ཞིང་ཧ་ལས་པའི་ཉམས་ཀྱིས་མོར་
བལྟས་འདུག མོས་ནི་མཚམས་མི་ཆད་པར་ཁ་བརྡ་བྱེད་ཅིང་དྲི་བ་སྣ་ཚོགས་འདྲི་བཞིན་
ཡོད། ཁ་ཆུང་ཆུང་དེ་སོས་དལ་དུ་སྡོད་རྒྱུ་ཞིག་མི་འདུག འོན་ཀྱང་མོས་བཤད་པའི་སྐད་
ཆ་དེ་དག་ལས་ཁོས་ཧ་གོ་ཐུབ་པའི་ནང་དོན་ནི་ཧ་ཅང་ཉུང་ཞིང་སྙིང་རྗེ་སྐྱེ་འོས་པའི་ཚོད་
ཅིག་ཡིན་པ་སུ་ཡིས་ཤེས།
“བཟང་གི སྲས་མོ།” ངས་བཤད་རྒྱུར། སྐབས་དེར་སེམས་ནས་དགའ་བ་སྐྱེས་
ནའང་གདོང་ལ་བསམ་བཞིན་དུ་ཁོང་ཁྲོ་ལངས་པའི་ཉམས་ཤིག་མངོན་ཏེ། “ཁྱོད་ཀྱི་ཨ་ཕ་
ཕྱིར་ཁྱིམ་ལ་མ་སླེབས་སྔོན་དུ། ཁྱོད་རྟར་ཞོན་ནས་ཡང་བསྐྱར་ཕྱི་ལ་འགྲོ་རྒྱུ་ནི་སྟོང་བསམ་
ཡིན། ངས་ད་ནི་གཏན་ནས་ཁྱོད་ལ་ཡིད་ཆེས་བྱེད་མི་སྲིད། ཁྱོད་རང་སྒོའི་ཕྱི་རོལ་ཏུ་གོམ་
པ་གང་ཡང་སྤོ་རུ་མི་འཇུག ཁོང་ཁྲོ་སློང་བྱེད་ཀྱི་བུ་མོ་འདི།"
“ཨེ་ལུན།” མོ་རང་དགའ་དགའ་སྤྲོ་སྤྲོའི་ངང་གནམ་ལྡིང་ས་ལྡིང་བྱས་ཏེ་ངའི་མདུན་
ལ་རྒྱུག་ཡོང་སྟེ་བཤད་རྒྱུར། “དོ་ནུབ། ངས་གཏམ་རྒྱུད་ཡག་པོ་ཞིག་ཁྱོད་ལ་བཤད་ཆོག ད་
ནི་ཁྱོད་ཀྱིས་ང་རང་རྙེད་སོང་བ་རེད། ཁྱོད་རང་མི་ཚེ་གང་བོར་འདི་ལ་ཡོང་མྱོང་ངམ།”
“ཞྭ་མོ་གྱོན་དང་། མྱུར་མོར་ཕྱིར་ཁྱིམ་ལ་འགྲོ།” ངས་བཤད་རྒྱུར། “ཁྱོད་ཀྱིས་ང་
ལ་ཁོང་ཁྲོ་བསླངས་ཏེ་འཆི་རུ་འཇུག་རྩིས་རེད། སྲས་མོ་ཁཱ་སེ། དེ་རིང་ཁྱོད་ཀྱིས་བསྒྲུབས་
པའི་དོན་བཟང་འདིའི་ཆེད་དུ། ཁ་ཡག་བཤད་པ་དང་ངུ་བ་གང་བྱས་ཀྱང་ཕན་མི་ཐོགས།
དེས་ནི་ངས་ཁྱོད་ཀྱི་ཆེད་དུ་སེམས་ཁྲལ་བྱས་པར་ཁ་གསབ་རྒྱག་ཐུབ་བམ། ཁྱོད་འཚོལ་བའི་
ཆེད་དུ་ང་རང་ཞིང་གྲོང་འདིའི་གང་སར་བརྒྱུགས་པ་ཡིན། ཁྱོད་ཀྱིས་བསམ་བློ་ཞིག་
ཐོངས། སྐུ་ཞབས་ལིན་ཏོན་གྱིས་ང་ལ་ཁྱོད་རང་ཕྱི་ལ་འགྲོ་རུ་མ་འཇུག་ཅེས་ག་འདྲ་ཞིག་
བཤད་ཡོད་པ་རེད། འོན་ཀྱང་ཁྱོད་རང་བསམ་བཞིན་དུ་ཕྱི་ལ་བྲོས་སོང་། འདིས་ཁྱོད་རང་
གཡོ་སྒྱུ་ཅན་གྱི་ཝ་མོ་ཞིག་ཡིན་པ་མཚོན། ད་ནས་བཟུང་མི་སུས་ཀྱང་ཁྱོད་ལ་ཡིད་ཆེས་
བྱེད་སྲིད་པ་མ་རེད།”
“ངས་བྱས་ཉེས་ཅི་ཞིག་ཤོར་སོང་བ་རེད།” མོ་རང་ངུས་བྱུང་། ཡང་དེ་མུར་བསྲན་
ཚུགས་ཏེ། “ཨ་ཕས་ང་ལ་ཅི་ཡང་གདམས་མ་སོང་། ཁོས་ང་ལ་སྡིགས་མོ་བྱེད་མི་སྲིད། ཨེ་
ལུན། ཁོས་གཏན་ནས་ཁྱོད་ལྟར་ངའི་སྟེང་ལ་ཁོང་ཁྲོ་ལངས་མི་སྲིད།”
“ད་ཆོག་གི ད་ཆོག་གི” ངས་ཡང་བསྐྱར་ཐེངས་གཅིག་བཤད་པ་ཡིན། “ངས་
ཁྱོད་ལ་ཞྭ་མོའི་ལོང་བུ་མདུད་རོགས་བྱེད། ད་ཁྱོད་ཀྱིས་གཤིས་འཁྱོག་དེ་འདྲ་མ་བྱེད། ཁྱོད་
རང་ལོ་བཅུ་གསུམ་ལོན་ཡོད། ད་དུང་བྱིས་པ་བསམ་མེད་ཅིག་དང་འདྲ་བ་འདི་ཅི་རེད།”
སྐབས་དེར་མོས་རང་གི་མགོར་གོན་ཡོད་པའི་ཞྭ་མོ་ཕར་གཡུག་རྩིས་བྱེད་པར་མ་
ཟད། ཐབ་ཀའི་ཟུར་འགྲམ་ཞིག་ཏུ་གཡོལ་ནས་ང་ལ་མོ་རང་འཛིན་དུ་མི་འཇུག དེ་བས་
ངས་མོ་ལ་གོང་གི་སྐད་ཆ་དེ་དག་བཤད་པ་ཡིན།
“ད་དེ་ལྟར་མ་བྱེད།” གཡོག་མོ་དེས་བཤད་རྒྱུར། “བུ་མོ་བཞིན་ལེགས་མ་དེ་ལ་དེ་
ལྟར་མ་བྱེད། ལྕམ་མོ་དེན། མོ་རང་མ་གཞིར་རྟར་ཞོན་ཏེ་མདུན་སར་རྒྱུག་འདོད་པ་ཡིན་
སྲིད་མོད། ཁྱོད་ཀྱིས་སེམས་ཁུར་བྱེད་སྲིད་སྙམ་ནས་ང་ཚོས་འདི་རུ་སྡོད་དུ་བཅུག་པ་ཡིན།
རི་མགོར་འགྲོ་བའི་ལམ་ཧ་ཅང་མི་བདེ་ལ། ཧ་རེ་ཏོན་མོ་དང་མཉམ་དུ་འགྲོ་རྒྱུར་འཐད་པ་
བྱུང་ཡོད། ངས་ཁོས་ཁྲིད་ནས་སོང་ན་མོ་རང་འགྲོ་ཐུབ་ངེས་རེད་བསམ་པ་ཡིན།”
མི་དར་མ་གཉིས་ཀས་ཁ་བརྡ་བྱེད་ཀྱིན་པའི་སྐབས་དེར། ཧ་རེ་ཏོན་ལྐུག་པ་ལྟར་
ལོགས་སུ་བསྡད་འདུག་ལ། ལག་པ་གཉིས་ཁུག་མའི་ནང་བཅུག་སྟེ་སྐད་ཆ་ཚིག་གཅིག་
ཀྱང་བཤད་མ་སོང་། ཚུགས་ཀ་དེར་བལྟས་ཚེ་ང་གློ་བུར་དུ་ཁྱིམ་ལ་འཛུལ་ཡོང་བར་ཁོ་
གཏན་ནས་དགའ་བཞིན་མེད་པ་འདྲ།
“ངས་ད་དུང་ཅི་ཙམ་ལ་སྒུག་དགོས་སམ།" ངས་མུ་མཐུད་དུ་བཤད་ཅིང་། གཡོག་
མོ་དེའི་གསལ་བཤད་ལ་ཁ་ཡ་མ་བྱས། “སྐར་མ་བཅུ་ལྷག་གི་རྗེས་སུ་ས་ཡང་རུབ་རྒྱུ་
རེད། རྟེའུ་མུས་ནེ་གང་ན་ཡོད། སྲས་མོ་ཁཱ་སེ། སྒོ་ཁྱི་ཨ་ཧྥུན་གང་ན་ཡོད། ཁྱོད་ད་དུང་
མགྱོགས་པོར་ལམ་ལ་མི་ཆས་ན། ངས་ཁྱོད་བསྐྱུར་ཏེ་ཕྱིར་ཁྱིམ་ལ་ལོག་རྒྱུ་ཡིན། ཁྱོད་
རང་ཉིད་ཀྱིས་ལྟོས།"”
“རྟེའུ་ར་སྐོར་ནང་དུ་ཡོད།” མོས་བཤད་རྒྱུར། “ ཨ་ཧྥུན་ཡང་དེ་རུ་ཡོད། ཁོ་ལ་ཁྱི་
གཞན་གྱིས་སོ་བཏབ་སོང་། ཁྲ་ལིས་ལ་ཡང་སོ་བཏབ་འདུག ངས་མ་གཞི་དེ་དག་ཚང་མ་
ཁྱོད་ལ་བཤད་རྩིས་ཡོད་མོད། ཡིན་ནའང་ཁྱོད་རང་ཁོང་ཁྲོ་དེ་འདྲ་ལངས་སོང་བས། ངས་
ཁྱོད་ལ་བཤད་མི་སྲིད།'
ངས་མོའི་ཞྭ་མོ་ལག་ལ་བཟུང་སྟེ་ཕར་སོང་ནས་མོ་ལ་བསྐོན་རྩིས་བྱས་མོད། འོན་
ཀྱང་མོས་ཁང་པ་འདིའི་ནང་གི་མི་ཚང་མས་རང་ལ་སྲུང་སྐྱོབ་བྱེད་ངེས་པ་ཤེས་ནས་
མཐའ་བསྐོར་ཏེ་གནམ་ལྡིང་ས་ལྡིང་གིས་བྲོས། ངས་བདའ་ཚེ་མོ་རང་ཙི་གུ་ཞིག་དང་འདྲ་
བར་ཁྱིམ་ཆས་ཀྱི་སྟེང་ནས་ཕར་འབྲོ་ཚུར་འབྲོ་བྱེད་ཅིང་། ཁྱིམ་ཆས་ཀྱི་འོག་ནས་འཛུལ་
ཞིང་གཞུག་ནས་བྲོས་པས། ངས་མོ་རང་འཛིན་བཟུང་བྱེད་པའི་ངང་ཚུལ་ནི་རྦད་དེ་དགོད་
བྲོ་བ་ཞིག་ཏུ་གྱུར།
ཧ་རེ་ཏོན་གད་མོ་ཤོར་ཞིང་། གཡོག་མོ་དེ་ཡང་བགད་བྱུང་། མོ་ཡང་ཁོ་ཚོ་དང་མཉམ་
དུ་གད་མོ་བགད་པས་སྔར་ལས་ཀྱང་བརྩི་བཀུར་མེད་པ་ཞིག་ཏུ་གྱུར། དེས་ང་ལ་ཁོང་ཁྲོ་
ཆེན་པོ་བསླངས་བྱུང་། ངས་སྐད་ཤུགས་ཆེན་པོས་བཤད་རྒྱུར།
“བཟང་གི སྲས་མོ་ཁཱ་སེ། གལ་ཏེ་ཁྱོད་ཀྱིས་འདི་སུ་ཚང་གི་ཁང་པ་ཡིན་པ་ཤེས་ཚེ།
ཁྱོད་རང་མྱུར་དུ་འདི་ནས་ཁ་བྲལ་ངེས།”
“དེ་ནི་ཁྱོད་ཀྱི་ཨ་ཕའི་ཁང་པ་ཡིན་ནམ།” མོ་རང་ཁ་ཕར་འཁོར་ནས་ཧ་རེ་ཏོན་ལ་
དྲིས། ཧ་རེ་ཏོན་གྱིས་མོས་ཁོ་ལ་གཏད་པའི་མིག་མདངས་དེ་གཡོལ་དཀའ་བས། འཚེར་
སྣང་གི་ཉམས་ཀྱིས། “མ་རེད” ཟེར་ཞོར་མགོ་བོ་བསྒུར་ཞིང་ངོ་གདོང་དམར་པོར་གྱུར།
མོས “དེ་ན་ཁང་པ་དེ་སུའི་རེད། ཁྱོད་ཀྱི་སྦྱིན་བདག་གི་རེད་དམ” ཞེས་དྲིས།
ཁོའི་ངོ་གདོང་དེ་ལས་ཀྱང་དམར་པོར་གྱུར་ཞིང་། སེམས་ཁམས་ཀྱང་དེ་འདྲ་མི་སྐྱིད་
པས་ངག་རྡབ་རྡིབ་ཀྱིས་དམོད་ཚིག་ཅིག་བོར་རྗེས་ཁ་ཕྱིར་འཁོར་ནས་ཕར་བུད་སོང་།
“ཁོའི་སྦྱིན་བདག་སུ་རེད།” མི་ལ་སུན་སྣང་སྟེར་བའི་བུ་མོ་དེས་མུ་མཐུད་དུ་ང་ལ་
དྲིས་བྱུང་། “ཁོས་ཡང་དང་བསྐྱར་དུ། ‘ངེད་ཚང་གི་ཁང་པ།’ ངེད་ཚང་གི་ཁྱིམ་མི’ ཟེར།
དེ་བས་ངས་ཁོ་ནི་ཁྱིམ་འདིའི་བདག་པོའི་བུ་རེད་སྙམ་བྱུང་། ཁོས་ང་ལ་སྲས་མོ་ཞེས་
ཐེངས་གཅིག་ཀྱང་བོས་མ་སོང་། གལ་ཏེ་ཁོ་ནི་གཞིས་གཡོག་ཅིག་ཡིན་ཚེ། ཁོས་ང་ལ་དེ་
ལྟར་འབོད་འོས་སམ།” ཧ་རེ་ཏོན་གྱིས་མོའི་སྐད་ཆ་དེར་ཉན་རྗེས། ངོ་གདོང་ནི་གློ་བུར་དུ་
འཁྲིག་པའི་སྤྲིན་ནག་ཅིག་དང་འདྲ་བར་གྱུར། ངས་དྲི་བ་འདོན་བཞིན་པའི་བུ་མོ་དེ་ཁ་
རོག་གེར་སྒུལ་ཙམ་བྱས་པ་ཡིན། ………མཇུག་མཐར། ངས་མོ་ལ་ཞྭ་གོས་སོགས་ལེགས་པར་
བསྐོན་ཐུབ་སོང་བས་ལམ་ལ་ཆས་ཆོག་པ་བྱུང་།
“ཝེ། ངའི་རྟ་ཁྲིད་ཤོག་དང་།” མོས་རྟ་རའི་ནང་གི་གཡོག་པོར་བཀོད་འདོམས་བྱེད་
པ་ལྟར་རང་གི་མ་སྤུན་མིང་པོར། “ཁྱོད་ང་དང་མཉམ་དུ་སོང་ཆོག ངས་ཝ་འདྲེ་དེ་ན
འདམ་གྱི་ཕྱོགས་གང་ནས་ཕྱིར་འབུད་པར་བལྟ་འདོད། དེར་མ་ཟད་ཁྱོད་ཀྱིས་བཤད་པའི་
ལྷའི་གཏམ་རྒྱུད་ལའང་ཉན་འདོད། ཡིན་ཡང་མགྱོགས་པོར་གྱིས་དང་། ཅི་རེད། ངའི་རྟ་
ཁྲིད་ཤོག”
“ང་ཁྱོད་ཚང་གི་གཡོག་པོ་བྱེད་དགོས་སམ།” གསར་བུ་དེས་ཁོང་ཁྲོའི་ཉམས་ཀྱིས། 
“དམྱལ་བར་ལྷུང་རྒྱུ་མ” ཞེས་སྡིགས་བྱུང་། ཁཱ་སེ་ཡིས་ཡ་མཚན་པའི་ཉམས་དང་
བཅས “ཁྱོད་ཀྱིས་ང་གང་ལ་བལྟ་རུ་སོང་ཟེར་བ་ཡིན་ནམ” ཞེས་དྲིས།
ཁོས “དམྱལ་བར་ལྷུང་རྒྱུ་མ།མིག་ལམ་ན་མི་མེད་པའི་འདྲེ་མོ་ཁྱོད” ཅེས་ལན་བཏབ།
“ཆོག་གི སྲས་མོ་ཁཱ་སེ། ལྟོས་དང་། ཁྱོད་ཀྱིས་ཇི་འདྲའི་གྲོགས་པོ་ཞིག་བསྒྲིགས་
འདུག་ཨང་།” ངས་ཚིག་མཚམས་བཅད་ནས “བུ་མོ་ཞིག་ལ་མཚོན་ན། སྐད་ཆ་མི་
གཙང་བ་འདི་དག་བཤད་མི་འོས། ངས་ཁྱོད་ལ་ཞུ་བ་བྱེད། ཁོ་ལ་ཁ་འཛིང་མ་བྱེད། ང་ཚོ་
རང་ཉིད་རྟེའུ་མུས་ནེ་འཚོལ་དུ་འགྲོ།ཤོག་དང་།རྟར་ཞོན་དུ་འགྲོ།”
“འོན་ཀྱང་། ཨེ་ལུན།” མོའི་གདོང་ལ་ཡ་མཚར་བའི་ཉམས་དང་བཅས་མིག་
ཟུང་བགྲད་ནས། “ཁོས་ང་ལ་འདི་ལྟར་བཤད་ཕོད་དམ། ངས་ཁོ་ལ་ཅི་ཞིག་སྒྲུབས་ཞེས་
མངགས་ན་ཁོས་དེ་ལྟར་བྱེད་འོས་པ་མ་ཡིན་ནམ། ལྟས་ངན་ཁྱོད། ཁྱོད་ཀྱིས་ཅི་བཤད་
ཚང་མ་ངས་ཨ་ཕར་བཤད་རྒྱུ་ཡིན། ལྟོས་སྡོད་དང་།” ཞེས་འུར་བརྒྱབ། ཧ་རེ་ཏོན་གྱིས་
མོས་སྐྲག་འཕུད་པར་ཁ་ཡ་མ་བྱས་པས། མོ་ནི་ཞེ་སྡང་གིས་མ་བཟོད་པར་མིག་ཆུ་གཏོར་
བཞིན། “སོང་ནས་ངའི་རྟ་ཁྲིད་ཤོག” མོ་ཕར་འཁོར་ནས་གཞིས་གཡོག་མར་སྐད་ཤུགས་
ཆེན་པོས། “ངའི་ཁྱི་ཐོངས་ཤིག” ཅེས་བཤད།
གཞིས་གཡོག་མ་དེས་བཤད་རྒྱུར། “སྐད་ཆ་འཇམ་པོ་ཤོད། མི་ལ་བརྩི་བཀུར་བྱོས་
དང་། ཁྱོད་ལ་གྱོང་གུད་གང་ཡང་མེད། ཧ་རེ་ཏོན་ནི་ཁང་བདག་གི་བུ་ཆུང་མིན་ནའང་།
ཁོ་ཁྱོད་ཀྱི་མ་སྤུན་མིང་པོ་རེད། ངའང་ཁྱོད་ལ་ཞབས་ཏོག་སྒྲུབ་མཁན་དུ་གླས་པའི་གཞིས་
གཡོག་མིན།”
ཁཱ་སེས་སྐད་ཤུགས་ཆེན་པོས། “ཁོ་ངའི་སྤུན་རེད་དམ།” ཞེས་མཐོང་ཆུང་གི་ཉམས་
ཀྱིས་བགད་བྱུང་།
མོར་སྐྱོན་བརྗོད་བྱེད་པའི་གཡོག་མོས་བཤད་རྒྱུར། “མ་རེད་དམ” ཟེར།
‘ཨ། ཨེ་ལུན། ཁོ་ཚོར་སྐད་ཆ་དེ་འདྲ་བཤད་དུ་མ་འཇུག” མོས་སེམས་འཚབ་ཆེན་
པོས་བཤད་རྒྱུར། “ཨ་ཕ་ལོན་ཏོན་གྲོང་ཁྱེར་ལ་ངའི་ཕ་སྤུན་ནུ་བོ་བསུ་རུ་བུད་སོང་། ངའི་
” མོས་ཕ་སྤུན་ནུ་བོ་ནི་གྲལ་རིམ་གོང་མའི་བུ་ཡིན། བསམ་བློ་ཞིག་ཐོངས་དང་། ངའི
སྐད་ཆ་བཤད་མ་ཐུབ་པར་ཤུགས་ཆེན་པོས་ངུས་བྱུང་། མོས་རང་ལ་ཞིང་པ་ཤ་ཉེ་ཞིག་ཡོད་
པ་ཐོས་པས་སེམས་འཚབ་ལངས། ངས་སྐད་འཇམ་པོས “འུར་མ་རྒྱག འུར་མ་རྒྱག སུ་
ཚང་ལ་ཕ་སྤུན་མ་སྤུན་གྱི་ཕུ་ནུ་མིང་སྲིང་བདུན་བརྒྱད་རེ་མེད་དམ། མ་ཟད་ཁྲ་ཁྲ་རིག་
རིག་གི་མི་གང་འདྲའང་ཡོད་སྲིད། དེ་ལ་སྣང་དོགས་གང་ཡང་བྱ་རྒྱུ་མེད། སྲས་མོ་ཁཱ་སེ།
གལ་ཏེ་ཁོ་ཚོའི་མི་གཤིས་མི་བཟང་ཞིང་། མི་ལ་སུན་པོ་བཟོས་ཡོང་ཚེ། ཁོ་ཚོར་ཁ་ཡ་བྱེད་
དགོས་དོན་མེད།”
“ཁོ་མ་རེད། ཁོ་ངའི་མ་སྤུན་མིང་པོ་མ་རེད། ཨེ་ལུན།” མོས་མུ་མཐུད་དུ་དེ་ལྟར་
སྨྲས། དོན་དག་འདི་རིགས་དྲན་ཚེ། ངའི་ཡིད་ལ་སྐྱོ་བ་སྐྱེས་ཤིང་། གང་ཞིག་ལ་གཞའ་
འདོད་ཀྱི་འདུན་པ་དྲག་པོ་ཞིག་ཀྱང་ངང་གིས་བྱུང་།
ང་རང་འཚིག་པ་གཏིང་ནས་ཟོས་བྱུང་། མོ་དང་གཡོག་མོ་དེ་གཉིས་ཀྱིས་བཤད་མི་
འོས་པའི་དོན་དག་མང་པོ་ཞིག་ཕྱི་ལ་ཕྱུངས་སོང་། ལིན་ཏོན་མི་འགྱངས་པར་ཕྱིར་སླེབས་
ངེས་རེད། ཁཱ་སེ་ཡིས་བཤད་པའི་སྐད་ཆ་དེ་རྣམས་ཧེ་ཟི་ཁི་ལེ་ཧྥུ་ཡི་རྣ་ལམ་དུ་ཡར་ཞུ་
བྱེད་མཁན་ཡོད་ངེས་ཡིན་ལ། སྐུ་ཞབས་ལིན་ཏོན་ཕྱིར་སླེབས་མ་ཐག བུ་མོ་ཁཱ་སེ་རེན་གྱི་
བསམ་ཚུལ་དང་པོ་ནི་གཡོག་མོ་དེས་མོ་རང་ལ་སྤྱོད་པ་རྩིང་པའི་གཉེན་ཉེ་ཞིག་ཡོད་ཚུལ་
བཤད་པའི་སྐོར་རང་གི་ཨ་ཕར་འདྲི་རྩད་བྱེད་འདོད་ཡོད་པ་ཡང་སྨོས་མ་དགོས།
ཁཱ་སེ་ཡིས་ཧ་རེ་ཏོན་གཡོག་པོར་བརྩིས་པས། མ་གཞི་ཁོ་ཁཱ་སེ་ཡི་སྟེང་ལ་འཚིག་པ་
ཟ་བཞིན་ཡོད་ནའང་། མཇུག་མཐར་མོའི་རྣམ་འགྱུར་དེ་དག་མཐོང་ནས་གདུང་སེམས་
ཤིག་སྐྱེས་ཏེ་རྟ་དེ་ལྟག་རྒྱབ་ནས་མདུན་སྒོར་ཁྲིད་རོགས་བྱས་ཡོང་བར་མ་ཟད། ཁོའི་ཁྱི་
ཚང་ལས་ཁྱི་ཕྲུག་ཞིག་མོའི་པང་དུ་བཞག་ནས་མོ་རང་ལ་མ་ངུ་ཞེས་སེམས་གསོ་ལྟ་
བུ་ཞིག་བྱས་སོང་། དོན་ངོ་མར་ཁོ་གཉིས་ཀྱི་བར་འགལ་བ་ཅུང་ཙམ་ཡང་མེད། མོ་ངུ་
མཚམས་བཞག་རྗེས་སྐྲག་སྣང་དང་གུས་བཀུར་གྱི་མིག་མདངས་ཀྱིས་ཁོའི་གདོང་ལ་
ཐེངས་གཅིག་བལྟས་རྗེས། ཡང་བསྐྱར་སྐད་ཤུགས་ཆེན་པོ་བཏོན་ནས་ངུས་བྱུང་།
ངས་མོ་དང་ཉམ་ཐག་སྙིང་རྗེའི་ཡུལ་དུ་གྱུར་པའི་ཕོ་གསར་དེའི་བར་ལ་དེ་འདྲའི་
འཆམ་མཐུན་མི་ཡོང་བ་མཐོང་བས་རང་དབང་མེད་པར་དགོད་བྲོ་བའི་སྣང་བ་ཞིག་སྐྱེས་
བྱུང་། གསར་བུ་འདི་ལུས་སྟོབས་ལྡན་ལ་སྐྱེ་གཟུགས་ཡག ལྭ་བ་དེ་འདྲ་ཞིག་གྱོན་པའི་
དབང་གིས་ད་གཟོད་ཁོ་ཞིང་ལས་ཙག་ཙིག་བསྒྲུབས་ཏེ་རྣང་མའི་བར་ཉི་མ་བསྐྱལ་མཁན་
ཞིག་ལོས་ཡིན་སྙམ་པའི་སྣང་བ་སྟེར་བ་ཙམ་རེད། ཡིན་ནའང་ཁོའི་སེམས་རྒྱུད་གཤིས་
ལུགས་རང་གི་ཨ་ཕ་ལས་བཟང་བས། རྒྱུད་འཛིན་མཁན་གྱི་མྱུ་གུ་ཡག་པོ་ཞིག་ཐང་རྒོད་
ལུང་སྟོང་འདིའི་རྩྭ་ལྡུམ་འཇིངས་སུ་ནུབ་པར་བྱས་པ་དང་དབྱེར་མ་མཆིས། ཡུལ་འདིའི་
རྩྭ་ལྡུམ་དག་ལ་བདག་ཉར་བྱེད་མཁན་མེད་པས་རབ་ཏུ་འཛིང་ཞིང་སྐྱེས་ནས་ལྗོན་ཤིང་
གི་མྱུ་གུ་དག་ལས་ཀྱང་མཐོ་བར་གྱུར་ཡོད། འོན་ཀྱང་། ཞིབ་ཏུ་བརྟགས་ཚེ། གནས་འདིའི་
ས་རྒྱུ་གཤིན་པོ་ཡིན། གལ་ཏེ་ཕྱི་རོལ་གྱི་མཐུན་རྐྱེན་ལ་འགྱུར་བ་བྱུང་ཞིང་། བདག་སྐྱོང་
ལེགས་པོ་བྱེད་ཐུབ་ཚེ། ལྗོན་ཤིང་གི་མྱུ་གུ་དེར་སྔར་བཞིན་སྐྱེ་སྟོབས་འབར་ཞིང་ལོ་འདབ་
རྒྱས་མི་ཆོག་པ་མ་རེད།
སྐུ་ཞབས་ཧེ་ཟི་ཁི་ལེ་ཧྥུ་ཡིས་ཁོའི་ལུས་ཕུང་སྟེང་ལ་མནར་གཅོད་མ་བཏང་བར་ང་
ལ་ཡིད་ཆེས་འདུག བྱིས་པ་འདི་ངར་ཤུགས་དང་ལྡན་པ་ཞིག་ཡིན་པས་སུས་ཀྱང་ཁོ་ལ་
བརྙས་བཅོས་བྱེད་མི་ཐུབ།ཧེ་ཟི་ཁི་ལེ་ཧྥུའི་སྣང་ངོར་བྱིས་པ་འདི་ནི་སྐྲག་ས་འཇིགས་ས་ཅི་
ཡང་མེད་པ་ཞིག་ཡིན་ཕྱིན་སུས་ཀྱང་ཁོའི་ཁ་སློང་མི་སྲིད་ལ་མནར་གཅོད་ནི་དེ་བས་ཀྱང་
གཏོང་མི་སྲིད་སྙམ་ཡོད། ཀུན་སློང་མི་གཙང་བའི་ཧེ་ཟི་ཁི་ལེ་ཧྥུ་ཡིས་བྱིས་པ་འདི་དུད་
འགྲོ་འདྲ་བ་ཞིག་ཏུ་བསྒྱུར་ཆེད། གཅིག་ནས་བྱིས་པ་འདི་ལ་ཡི་གེའི་འབྲི་ཀློག་མ་བསླབ་
པ་དང་། གཉིས་ནས་ཁོའི་ལུས་སྟེང་གི་སྤྱོད་ངན་དག་ཡོ་བསྲང་ཞིག་བྱེད་མྱོང་མེད། བྱིས་
པ་འདིས་ཁོའི་འཚོ་བར་ཐད་ཀར་བར་ཆད་མ་བྱས་ཚེ། དེའི་སློབ་གསོ་སོགས་ཀྱི་སྐོར་ལ་
དོ་སྣང་གཏན་ནས་མི་བྱེད། མདོར་ན་ཧེ་ཟི་ཁི་ལེ་ཧྥུ་ཡིས་བསམ་བཞིན་དུ་བྱིས་པ་དེ་ལོག་
ལམ་དུ་ཁྲིད་པ་རེད།
ད་དུང་ངའི་གོ་ཐོས་ལྟར་ན། ཅོ་སེ་ཧྥུ་ཡིས་བྱིས་པ་དེ་ལོག་ལམ་དུ་ཁྲིད་པར་ཡང་ནུས་
ཤུགས་ཡོད་རྒུ་བཏོན་ཡོད་འདུག རྒན་པོ་དེའི་བློ་ཁོག་དོག་པོའི་ཕྱོགས་ཞེན་གྱི་དབང་
གིས། བྱིས་པ་འདི་ཆུང་དུས་ནས་ཧ་ཅང་གཅེས་ལང་དུ་བཏང་ཡོད་འདུག དེ་ནི་བྱིས་པ་ཁོ་
གནའ་བོའི་ཁྱིམ་རྒྱུད་ཅིག་གི་རྒྱུད་འཛིན་པ་རྣལ་མ་ཡིན་པར་བསམ་པས་ལོས་ཡིན། སྔོན་
ཆད་ཁཱ་སེ་རེན་ཨེན་ཧྲབ་དང་ཧེ་ཟི་ཁི་ལེ་ཧྥུ་གཉིས་བྱིས་པ་ཡིན་དུས། ཅོ་སེ་ཧྥུ་ཡིས་སྦྱིན་
བདག་རྒན་པའི་མདུན་དུ་ཁོ་གཉིས་ཀྱི་ངན་སྐྱོན་ཞུ་གཏུག་བྱེད་པ་ཡིན་ལ། སྦྱིན་བདག་
གིས་ཀྱང་བཟོད་བསྲན་མ་ཐུབ་པར་སྡུག་བསྔལ་མཐའ་དག་ཆང་རག་གིས་སྦངས་པ་
རེད། ཁོས་ཧ་རེ་ཏོན་གྱི་ཉེས་སྐྱོན་ཡོད་ཚད་ཀྱི་འགན་ཁུར་ཡང་། ད་ལྟ་ཨེན་ཧྲབ་ཚང་གི་
ཐོན་ལས་བདག་འཛིན་བྱེད་མཁན་མི་གང་དེས་ཁུར་དགོས་པ་རེད་ཟེར་གྱིན་ཡོད། བྱིས་
པ་དེས་ཁ་ཚིག་ངན་པ་ཤ་སྟག་སྨྲས་ཀྱང་ཁོས་དེ་ལ་ཡོ་བསྲང་བྱེད་མི་སྲིད། བྱིས་པ་དེའི་
བྱ་སྤྱོད་ཇི་འདྲ་བཙོག་ནའང་ཁོའི་མིག་ལམ་དུ་ཡག་པོར་སྣང་། བྱིས་པ་དེ་ངན་པ་དགུ་
འཛོམས་ཀྱི་ཚད་དུ་སླེབས་དུས་ཅོ་སེ་ཧྥུ་ཡང་ཡིད་ཚིམ་འགྲོ་བ་མངོན་གསལ་རེད། ཁོས་
ཀྱང་བྱིས་པ་དེ་བརླགས་ཚར་བ་དང་དེའི་རྣམ་ཤེས་སྐྱོབ་ཐབས་མེད་པ་ཁས་ལེན་བྱེད་མོད།
འོན་ཀྱང་ཁོའི་སེམས་སུ་འདི་དག་ཡོད་ཚད་ཧེ་ཟི་ཁི་ལེ་ཧྥུ་ཡི་སྐྱོན་ཆ་རེད་འདོད་པ་དང་།
གལ་ཏེ་ཧ་རེ་ཏོན་ལ་དཔའ་ངར་རྒྱས་དགོས་ན། ཅོ་སེ་ཧྥུ་ཁོ་རང་གི་མཛུབ་སྟོན་དང་ཁ་
འབྲལ་ཐབས་མེད་སྙམ་པ་ཡིན་ཚོད། ཁོས་དེ་ལྟར་དྲན་པས་རེ་ཞིག་སེམས་པ་ཡང་བདེ་
ལ་བབས་འགྲོ་བ་ཡིན་ངེས།
ཁོས་ནམ་ཡང་ཕྲུ་གུ་འདི་ལ་རང་ཉིད་ཀྱི་རུས་མིང་དང་ཁྱིམ་རྒྱུད་ཀྱི་གཟི་བརྗིད་དེ་
རིགས་གསལ་བཤད་དང་དྲན་གསོ་བྱེད་ཅིང་། དབྱེན་དཀྲུགས་བྱས་པ་བརྒྱུད་ཕྲུ་གུ་དེ་ད་
ལྟའི་སྦྱིན་བདག་གི་སྟེང་ལ་ཞེ་འཁོན་ལངས་སུ་འཇུག་འདོད་ཀྱང་ཡོད་མོད། འོན་ཀྱང་
ཕངས་པ་ཞིག་ལ་ཁོར་དེ་ལྟར་བྱེད་པའི་སྙིང་སྟོབས་མི་ལྡན། ཁོ་ནི་སྦྱིན་བདག་གསར་བར་
ཧ་ཅང་སྐྲག་ལ། ཕལ་ཆེར་རྨོངས་དད་བྱེད་པ་ལྟ་བུའི་ཚོད་དུ་སླེབས་ཡོད། སེམས་ཁོང་དུ་
ཁོ་ལ་འཁང་ར་ཡོད་པ་དེའང་སྐད་ཤུགས་ཆུང་ངུས་ལྐོག་ནས་དམོད་ཚིག་རེ་གཉིས་བོར་བ་
དེས་འཐུས་པར་བྱེད།
ཉིན་དེ་དག་གི་རིང་ལ། རླུང་ཁའི་རི་ཁྱིམ་གྱི་འཚོ་བའི་གནས་སྟངས་ག་འདྲ་ཞིག་
ཡིན་པ་ངས་གསལ་བོ་ཞིག་བཤད་ཐབས་ག་ལ་ཡོད། ངས་བཤད་པ་དེ་དག་ཚང་མ་གོ་
ཐོས་བྱུང་བ་ཙམ་ཡིན།·མངོན་སུམ་དུ་མཐོང་བ་ནི་ཤིན་ཏུ་ཉུང་། གྲོང་སྡེའི་ནང་གི་མི
རྣམས་ཀྱི་བཤད་ཚུལ་ལྟར་ན། སྐུ་ཞབས་ཧེ་ཟི་ཁི་ལེ་ཧྥུ་ནི་ཧ་ཅང་བློ་ཁོག་དོག་པ་ཞིག་
རེད། ཁོས་རང་གི་ཞིང་ས་གླ་མཁན་དུད་ཚང་སུ་ལ་ཡང་ཁ་ངོ་ཏོག་ཙམ་མི་སྟེར་བས།
ཆེས་ཡ་ལན་འཇལ་དཀའ་བའི་སྦྱིན་བདག་དེ་རེད་ཟེར། ཡིན་ནའང་ཁྱིམ་ནང་དུ་ཁྱིམ་
ལས་སྒྲུབ་མཁན་གཞིས་གཡོག་མ་ཞིག་ཁ་སྣོན་བྱས་པས་སྔོན་ཆད་ཀྱི་བག་ལྷོད་པའི་འཚོ་
བ་དེ་སླར་གསོ་བྱུང་སྟེ། སྔོན་ཆད་ཧིན་དི་ལེ་སྦྱིན་བདག་ཡིན་དུས་ཀྱི་ཁྱིམ་ཧྲིལ་བོ་ཟང་
ཟིང་ལང་ལོང་ཡིན་པའི་རྣམ་པ་དེ་མེད་པར་གྱུར་ཡོད་ཟེར། འོན་ཀྱང་སྦྱིན་བདག་དེ་ལོ་
ཧྲིལ་བོར་ངོ་མདོག་ནག་རོག་གེར་སྡོད་ཅིང་མི་གཞན་དག་དང་འགྲོ་འོང་གཏན་ནས་མི་
བྱེད།—མི་བཟང་ཡིན་ནའང་འདྲ། མི་ངན་ཡིན་ནའང་ཆོག གང་ལྟར་ཁོ་ད་ལྟ་ཡང་དེ་
འདྲ་ཞིག་རེད།
ངའི་སྐད་ཆ་གཞན་ལ་འཕྲོས་དྲགས་སོང་། སྲས་མོ་ཁཱ་སེ་ཡིས་ཕ་རོལ་པོའི་ཞི་འགྲིག་
བྱེད་འདོད་ཀྱི་རྣམ་འགྱུར་དེ་དང་ལེན་མ་བྱས། མོས་གཞན་གྱིས་སྤྲད་པའི་ཁྱི་གུ་དེ་བསྐྱུར་
ནས་རང་གི་སྒོ་ཁྱི་ཁྲ་ལེ་དང་ཨ་ཧྥིན་གཉིས་ཚུར་བོས་བྱུང་། དེ་གཉིས་ནི་ལུས་ངལ་ཞིང་
དཔའ་ཞུམ་འདུག་ལ། རྐང་ལག་ཀྱང་འཐེང་བཞིན་དུ་ག་ལེར་ཚུར་བཅར་ཡོང་།
ངས་ཇི་ལྟར་དྲིས་ཀྱང་བདག་གི་སྲས་མོའི་ཁ་ནས་མོ་དེ་རིང་གནས་འདིར་ག་འདྲ་
བྱས་ནས་ཡོང་ཚུལ་རྒྱུས་ལོན་བྱེད་ཐུབ་མ་སོང་། དེ་བས་མོ་ད་ཐེངས་ཡུལ་སྐོར་ལ་འགྲོ་
བའི་དམིགས་ཡུལ་ནི་ཧྥན་ནེ་ཏོན་བྲག་རི་ཡིན་པར་ཚོད་དཔག་བྱས། ཐོག་མར་བདེ་
འཇགས་ངང་ནགས་རའི་མཐའ་མཚམས་སུ་སླེབས་དུས། གློ་བུར་དུ་ཧ་རེ་ཏོན་ཡང་དེ་
གར་ཐོན་པ་དང་རྗེས་སུ་ཁྱི་རྒན་འགའ་ཡང་འབྲངས་ཡོད། དེར་ཁོའི་རྗེས་འབྲངས་པ་དེ་
ཚོ་མོའི་རྗེས་འབྲངས་པ་ཚོའི་སྟེང་ལ་མཆོངས། ཕྱོགས་གཉིས་ཀྱི་སྣེ་ཁྲིད་པས་རང་ཕྱོགས་
ཀྱི་དཔུང་ཁག་ཕྱིར་འཐེན་བྱེད་རག་བར་དུ་འཐབ་འཛིང་དྲག་པོ་ཞིག་བྱུང་ཡོད། དེ་ལྟར་
ཁོང་གཉིས་ངོ་ཤེས་སུ་གྱུར་པ་ཡིན་ངེས་རེད།
ཁཱ་སེ་རེན་གྱིས་ཧ་རེ་ཏོན་ལ་མོ་སུ་ཡིན་པ་དང་གང་དུ་འགྲོ་འདོད་ཡོད་པ་སོགས་
བཤད་དེ། ལམ་སྟོན་ཞིག་བྱེད་རོགས་ཞེས་སྨོས་ཤིང་། དེར་མཐུད་ནས་ཡང་ཁ་འཇམ་ཚིག་
ཡག་གི་བསླུ་བྲིད་ཀྱིས་ཁོ་ལ་མོར་འགྲོ་རོགས་ཀྱང་བྱེད་དགོས་ཞེས་བསྐུལ་བ་དང་། ཁོས་
ནི་ལྷ་མོའི་བྲག་ཁུང་གི་གསང་བ་དང་། ད་དུང་ངོ་མཚར་བའི་ས་གནས་གཞན་པ་བཅུ་
གཉིས་ཀྱི་གསང་བ་སོགས་ཀྱང་མོའི་མཐོང་ལམ་དུ་བཤམས་སྟོན་བྱས་པ་ཡིན་ཚོད་རེད།
ཡིན་ནའང་སྐབས་དེར་མོ་ངའི་སྟེང་ལ་ཁོང་ཁྲོ་ལངས་ཀྱིན་ཡོད་པས། ཉིན་དེར་རང་
གིས་མཐོང་བའི་ངོ་མཚར་སྤྲོ་སྣང་ལྡན་པའི་དོན་དག་དེ་དག་རེ་རེ་བཞིན་ཞིབ་བརྗོད་
བྱས་མ་སོང་། འོན་ཀྱང་ཁ་བརྡ་ཉུང་ཙམ་བྱས་པའི་ཤུགས་ལ་བསམ་བློ་བཏང་ན། སྣེ་ཤན་
པ་དེ་ནི་མོའི་བློ་ངོར་འཕྲོད་པ་ཞིག་ཡིན་འདུག འོན་ཀྱང་མཇུག་མཐར་མོས་སྣེ་ཤན་པ་
དེ་གཡོག་པོ་ཞིག་གི་ཚད་དུ་བཞག་པས། ཁོའི་སེམས་ལ་ན་ཟུག་ཆེན་པོ་ཞིག་བསླངས་པ་རེད། 
དེའི་ཁར་ཧེ་ཟི་ཁི་ལེ་ཧྥུ་ཚང་གི་ཁྱིམ་འཛིན་ཞལ་ཏ་མ་དེས་ཀྱང་མོའི་སེམས་
ཁམས་མི་སྐྱིད་པར་བཟོས་པ་སྟེ། རྒྱུ་མཚན་ནི་ཁོ་ནི་མོའི་མ་སྤུན་མིང་པོ་རེད་ཅེས་བརྗོད་
པས་རེད།
དེར་མཐུད་ནས། ཁོས་འཕངས་པའི་དམོད་ཚིག་གི་མདའ་མོ་དེ་དག་གིས་མོའི་སེམས་
ལ་རྨ་ཁ་བཟོས་པ་རེད། འཇོལ་མོའི་གཞིས་ཀ་རུ། སུས་ཀྱང་མོ་ལ“གཅེས་ཕྲུག” “སེམས་
ཀྱི་གཅེས་ནོར” ཞེས་འབོད་ལ། ད་དུང་མོ་ལ “རྒྱལ་མོ” དང “ལྷའི་ཕོ་ཉ” ཞེས་འབོད་
མཁན་ཡང་ཡོད། དེ་རིང་མི་ཆ་མེད་ཅིག་གིས་དེ་ལྟར་དམའ་འབེབས་བྱས་པ་ན། མོས་
བཟོད་སྒོམ་བྱེད་ག་ལ་ཐུབ། མོས་དོན་དེར་བསམ་བློ་ཇི་ལྟར་བཏང་རུང་གོ་བ་ལེན་མ་ཐུབ།
ངས་གོ་བསྐོན་བློ་འགུགས་ཡང་ཡང་བྱས་མཐར། མོས་ད་གཟོད་དོན་དེ་ཨ་ཕར་མི་
བཤད་རྒྱུ་དེ་ཁས་ལེན་བྱས་སོང་། ངས་མོ་ལ “ཨ་ཕ་ནི་རླུང་ཁའི་རི་ཁྱིམ་ཚང་ལ་གཏན་
ནས་མི་དགའ་བ་རེད། གལ་ཏེ་ཁྱོད་དེ་རུ་སོང་བ་ཤེས་ཚེ་ཨ་ཕའི་སེམས་ཧ་ཅང་སྡུག་ངེས་
རེད་ཅེས་ཁ་ཏ་བྱས་པར་མ་ཟད། ཡང་དང་བསྐྱར་དུ་དོན་དག་དེ་ཨ་ཕ་ལ་ཤེས་སུ་འཇུག་མི་
ཉན། གལ་ཏེ་ཤེས་སོང་ན་ཁོ་རང་གིས་མངག་བཅོལ་བྱས་པའི་སྐད་ཆ་ངས་སྣང་མེད་དུ་
བཞག་པ་རེད་ཅེས་ཁོང་ཁྲོ་ལངས་ངེས་ལ། ང་ཡང་འཇོལ་མོ་གཞིས་ཀ་ནས་གཏན་དུ་སྒོར་
ཕུད་སྲིད་པ་རེད” ཅེས་བཤད། ཇི་ལྟར་བྱས་ཀྱང་ཁཱ་སེ་ཡིས་ང་གཞིས་ཀ་དང་ཁ་འབྲལ་དུ་
འཇུག་མི་འདོད། དེ་བས་མོས་ངའི་ཆེད་དུ་དོན་དེ་མི་གཞན་ལ་མི་བཤད་རྒྱུ་ཁས་ལེན་བྱས་
ཤིང་། ཏག་ཏག་ཁ་དན་ཚིག་ལ་གནས་ཐུབ་སོང་། ལྟོས་དང་། མོ་ནི་ཇི་འདྲའི་ཡིད་དུ་འོང་
བའི་ན་ཆུང་མ་ཞིག་རེད་ཨང་།

ལེའུ་བཅུ་དགུ་པ།

མཐའ་ཤུན་ནག་པོ་ཅན་གྱི་འཕྲིན་ཡིག་ཅིག་འབྱོར་ནས་ངེད་ཀྱི་སྦྱིན་བདག་ཕྱིར་
ལོག་ལ་ཉེ་བའི་བརྡ་བཏང་བྱུང་། ཨེ་ས་བྷེ་ལ་ཚེ་ལས་འདས་སོང་། འཕྲིན་ཡིག་ནང་ཁོས་
ང་ལ་རང་གི་བུ་མོར་མྱ་ངན་གྱི་གྱོན་གོས་ཤིག་གྲ་སྒྲིག་བྱེད་དགོས་ལ། དེ་མིན་ཁང་པ་སྟོང་
པ་ཞིག་དང་དེའི་ནང་གི་འབྲེལ་ཡོད་མཁོ་ཆས་སོགས་ཀྱང་བཀོད་སྒྲིག་བྱེད་དགོས་པའི་
མངག་བཅོལ་བྱས་འདུག་སྟེ། རྒྱུ་མཚན་ནི་མི་འགྱངས་པར་ཁོའི་ཚ་བོ་ཆུང་ཆུང་དེ་ཁྱིམ་
འདིར་ཡོང་དགོས་ཟེར།
ཁཱ་སེ་རེན་གྱིས་མོའི་ཨ་ཕ་ཕྱིར་ཕེབས་པར་དགའ་བསུ་བྱེད་དགོས་པའི་དོན་དེ་ཡིད་
ལ་དྲན་མ་ཐག དགའ་སྤྲོ་ཆེན་པོས་གནམ་ལྡིང་ས་ལྡིང་བྱེད་ཅིང་། དེར་མ་ཟད་མོའི་མ་
སྤུན་ནུ་བོ་ངོ་མ་དེར་བརྗོད་ཀྱིས་མི་ལང་བའི་ཡོན་ཏན་དང་ཁྱད་ཆོས་མང་པོ་ཡོད་པར་ཐེ་
ཚོམ་མེད་སྙམ་གྱིན་ཡོད་ལ། མོས་འདང་ཇི་ལྟར་བརྒྱབ་ན་དེ་ལྟར་ཡིད་སེམས་རབ་ཏུ་ཚིམ་
བཞིན་གདའ། སྒུག་སྒུག་པའི་མཐའ་མར་ཁོ་ཚོ་དངོས་སུ་སླེབས་རྒྱུར་ཚོད་དཔག་བྱས་པའི་
ཉིན་མོ་དེ་ཐོན་བྱུང་།
མོ་ནི་ཞོགས་པ་སྔ་མོ་ནས་ལས་ཀ་གང་རུང་ཞིག་ལས་ཏེ་མ་ཁོམ་པར་འདུག མི་
གཞན་ཚང་མར་གན་དང་འདི་སྒྲུབས་ཞེས་བཀོད་སྒྲིག་སྣ་ཚོགས་བྱས་ཤིང་། དེ་ནས་ཡིད་
དུ་འོང་བའི་བུ་མོ་ཆུང་ཆུང་དེས་རང་གི་ལུས་ལ་མྱ་ངན་མཚོན་པའི་གྱོན་གོས་ནག་པོ་
གསར་བ་ཆ་ཚང་ཞིག་གཡོགས་བྱུང་། མོའི་ཨ་ནེ་ཤི་སོང་ནའང་ཕལ་ཆེར་སེམས་པ་ཅུང་
ཟད་ཀྱང་སྡུག་གིན་མེད་པ་འདྲ། མོས་ངའི་ལག་མགོར་འཇུས་ཏེ་ངེས་པར་དུ་ནགས་རའི་
མཐའ་འདབས་སུ་ཁོ་ཚོ་བསུ་རུ་འགྲོ་དགོས་ཞེས་ཨུ་ཚུགས་ཡང་ཡང་བྱེད།
“ལིན་ཏོན་ནི་ང་དང་བསྡུར་ན་ཟླ་དྲུག་ཙམ་ལས་མི་ཆུང་བ་རེད།” མོས་ཆིག་
ལབ་རྒྱག་པ་ལྟ་བུའི་ཉམས་ཀྱིས་དེ་ལྟར་བཤད། ང་ཚོས་སྡོང་པོའི་གྲིབ་བསིལ་གྱི་འོག་
ནས་མཐོ་དམའ་མི་སྙོམས་ཤིང་སྔོ་དྲེགས་ཀྱིས་མནན་པའི་ལམ་བུ་དེ་དེད་ནས་མདུན་
དུ་བསྐྱོད། “ཁོས་ང་ལ་རྩེ་རོགས་བྱས་ཏེ་ངེད་གཉིས་མཉམ་དུ་རྩེད་མོར་རོལ་ཐུབ་ན་ཇི་
འདྲའི་སྐྱིད་པ་ལ་ཨང་། ཨ་ནེ་ཨེ་ས་བྷེ་ལ་ཡིས་སྔོན་ཆད་ཁོའི་མཛེས་སྡུག་ལྡན་པའི་སྐྲ་ལོ་
དུམ་བུ་ཞིག་ཨ་ཕར་བསྐུར་མྱོང་། དེ་ནི་ངའི་སྐྲ་ལོ་དང་བསྡུར་ན་སེར་ཞད་ཅུང་ཆེ་བ་ཞིག་
འདུག སྐྲ་རྐང་ཡང་ཧ་ཅང་ཞིབ་ཅིང་ཕྲ། ངས་སེམས་ཆུང་ངང་སྐྲ་ལོ་དེ་དག་རང་གི་ཤེལ་
གྱི་སྒམ་ཆུང་ཞིག་གི་ནང་དུ་ཉར་ཚགས་བྱས་ཡོད། ངས་རྒྱུན་དུ་སེམས་སུ་གལ་ཏེ་སྐྲ་ལོ་
འདིའི་བདག་པོ་དེ་མཐོང་ཐུབ་ན་ཅི་མ་རུང་སྙམ། ང་ངོ་མ་དགའ་སྤྲོ་ཆེན་པོ་སྐྱེས་བྱུང་། ཨ་
ཕ། ཤ་ཚ་སྙིང་ཉེ་བའི་ངའི་ཨ་ཕ་ལགས། མྱུར་དུ་ཕེབས་ཤོག ཨེ་ལུན། ང་ཚོ་རྒྱུགས་ཡ།
ཤོག་ཡ།མྱུར་མོར་རྒྱུགས།”
མོ་ཕར་ཅུང་ཙམ་རྒྱུགས་རྗེས་ཁ་ཕྱིར་འཁོར་ནས་ཕྱིར་ཡོང་ཞིང་། ཡུད་ཙམ་ནས་ཡང་
མདུན་ལ་རྒྱུགས་འགྲོ། ངའི་བརྟན་ཞིང་ལྗིད་པའི་གོམ་པ་དེ་གཞིས་ཀའི་ནགས་རའི་སྒོ་
ཁར་སྤོ་རག་བར་དུ། མོ་ནི་ཐེངས་འགར་ཕར་རྒྱུག་ཚུར་ལོག་ལན་འགར་བྱས་ཡོད། མཇུག་
མཐར་མོ་རང་ལམ་འགྲམ་གྱི་རྩྭ་ལྗང་སྟེང་ཙོག་པུར་བསྡད་ཅིང་ཞེ་ལྷོད་ལ་བབས་ཏེ་ངང་
སྒུག་བྱེད་པའི་བཟོ་ལྟ་ཞིག་བསྟན་བྱུང་མོད། འོན་ཀྱང་དེ་ནི་དཔེ་མི་སྲིད་པ་ཞིག་སྟེ། དོན་
དམ་པར་མོ་ནི་སྐར་མ་གཅིག་གི་རིང་ལ་ཡང་ལྷོད་པོར་སྡོད་མི་ཐུབ།
“ ཁོ་ཚོ་དངོས་གནས་ངང་རྒྱུད་རིང་པོ་རེད་ཨང་།” མོས་སྐྱོ་ཉམས་དང་བཅས་དེ་ལྟར་བཤད། 
“ཨ། ངས་མཐོང་བྱུང་། ལམ་ཆེན་གྱི་སྣེ་རུ་རྡུལ་འཚུབ་ཅིག་ལངས་ཀྱིན་གདའ། ཁོ་
ཚོ་སླེབས་པ་རེད་དམ། མ་རེད། ཁོ་ཚོ་ནམ་ཚོད་ཅིག་ལ་ད་གཟོད་འདིར་སླེབས་སྲིད་དམ།
ང་ཚོ་ཅུང་ཟད་མདུན་ཕྱོགས་ལ་སོང་ན་མི་ཆོག་གམ། དབྱིན་ལེ་ཕྱེད་ཙམ་ལ། ཨེ་ལུན། ཁྱོད་
ཀྱིས་མདུན་ཕྱོགས་སུ་དབྱིན་ལེ་ཕྱེད་ཙམ་ལ་ཡང་འགྲོ་མི་ཆོག་མ་ཟེར་དང་། ཕ་གིའི་དཀྱོག་
མཚམས་དེའི་ཤིང་སྟག་པ་དཀར་པོ་ཚོམ་བུར་སྐྱེས་ཡོད་ས་དེར་སོང་བས་ཆོག”
ངས་ཚིག་ཐག་ཆོད་པོས་དོན་དེ་ཁས་ལེན་མ་བྱས། མཇུག་མཐར་མོའི་བྲེལ་བྲེལ་
ཟང་ཟིང་གི་སེམས་པ་དེ་གཞི་ནས་བདེ་ལ་བབས་སོང་སྟེ། ཐག་རིང་ནས་ཤིང་རྟ་ཚུར་
ཡོང་བཞིན་པ་མཐོང་ལམ་དུ་མངོན་བྱུང་། སྲས་མོ་ཁཱ་སེ་ཡིས་མོའི་ཨ་ཕས་ཤིང་རྟའི་དྲ་
མིག་ལས་ཕྱི་ལ་ལྟ་བ་མཐོང་བས་དགའ་འབོད་བྱེད་ཞོར་ལག་པ་གཉིས་ཕར་ལ་བསྲིངས།
ཁོ་ཡང་མོ་དང་འདྲ་བར་བྲེལ་འཚུབ་ཀྱིས་ཁེངས་འདུག་པས་མྱུར་དུ་ཤིང་རྟ་ལས་ས་ལ་
བབས་བྱུང་། དར་ཅིག་གི་རིང་ལ་ཕ་བུ་གཉིས་ཀ་ཕན་ཚུན་ལ་འཐམས་ནས་སྡོད་པ་ལས་
མི་གཞན་དག་ལ་དོ་སྣང་ཏོག་ཙམ་ཡང་མི་བྱེད། ངས་གོ་སྐབས་དེ་དང་བསྟུན་ནས་ཁ་རོག་
གེར་ཤིང་རྟའི་ནང་གི་ལིན་ཏོན་ཆུང་བར་ཐེངས་ཤིག་བལྟས་པ་ཡིན།
ཁོ་ཤིང་རྟའི་འཁོར་སྒམ་གྱི་ལོགས་ཤིག་ལ་ཁེན་ནས་གཉིད་འདུག ལུས་སྟེང་དུ་ཀོ་
བའི་མཐའ་རྒྱན་ཅན་གྱི་ཕྱུ་པ་དྲོན་པོ་ཞིག་བཀབ་འདུག་པར་བལྟས་ན་ད་ལྟ་དགུན་ཁ་
ལོས་ཡིན་སྙམ་ཡོང་། དཀར་ཞིང་ཞིབ་ལ་ཉམ་ཐག་པའི་བུ་ཕོ་ཆུང་ཆུང་ཞིག་རེད་ཨང་།
ཕར་བལྟས་མ་ཐག་ཁོ་ནི་ངེད་ཀྱི་སྦྱིན་བདག་གི་ནུ་བོ་ཆུང་ཆུང་རེད་ཨང་སྙམ་པའི་འཁྲུལ་
སྣང་ཞིག་སྐྱེས་ཡོང་། ཁོ་གཉིས་ཀའི་ངོ་གདོང་ཧ་ཅང་འདྲ། ཡིན་ནའང་ཁོའི་ལུས་སྟེང་དུ་
ད་དུང་ན་ཚས་ཟིན་པའི་སྡུག་མདོག་ལྟ་བུ་ཞིག་ཤར་འདུག་ལ། དེ་ནི་ཨེ་དི་ཀ་ལིན་ཏོན་གྱི་
ལུས་ནས་མཐོང་རྒྱུ་མེད་པ་ཞིག་རེད།
ཁང་བདག་གིས་ངས་ཤིང་རྟའི་ནང་ལ་ལྟ་བཞིན་པ་མཐོང་སོང་། ཁོས་ང་ལ་ལག་འཇུ་ཞིག་
བྱས་རྗེས། མྱུར་དུ་ཤིང་རྟའི་སྒོ་རྒྱོབས། ཁོ་གཉིད་ལས་མ་དཀྲོགས། རྒྱུ་མཚན་
ལམ་ཧྲིལ་བོར་ཕར་གཡུག་ཚུར་གཡུག་བྱས་པས་ཧ་ཅང་ཆད་ཡོད་ངེས་རེད་ཟེར། ཁཱ་
སེས་ཀྱང་ཁོ་ལ་ལྟ་འདོད་ཤིན་ཏུ་ཆེ་མོད། འོན་ཀྱང་ཨ་ཕས་མོ་ཕར་བོས་ཏེ་ཕ་བུ་གཉིས་
ཀ་མཉམ་དུ་གོམ་པ་བརྒྱབ་ནས་ནགས་ར་བརྒལ་ཏེ་གཞིས་ཀའི་ཕྱོགས་སུ་བསྐྱོད། དེ་བས་
ང་ནི་མྱུར་དུ་ཁོ་ཚོའི་སྔོན་ལ་བུད་དེ་གཡོག་པོ་ཚོར་གྲ་སྒྲིག་གྱིས་ཞེས་བརྡ་གཏོང་དུ་ཕྱིན་
པ་ཡིན།
“ད་ལྟ། གཅེས་ཕྲུག་མ།” ལིན་ཏོན་འགྲོ་མཚམས་བཞག་ནས་བུ་མོ་ལ་མངག་
བཅོལ་བྱེད་མགོ་བརྩམས། དེ་དུས་ཁོ་ཚོ་སྔར་ནས་མདུན་སྒོའི་རྐས་ཐེམ་ཡོད་སར་སླེབས་
འདུག “ཁྱོད་ཀྱི་ནུ་བོ་དེ་ཁྱོད་ལྟར་ལུས་ཕུང་སྲ་མོ་ཞིག་མ་རེད། ད་དུང་ཁྱོད་ལྟར་རྩེ་དགའ་
ཆེ་བ་ཞིག་ཀྱང་མ་རེད། ཡང་གཅིག་བཤད་ན། ཁྱོད་ཀྱིས་བརྗེད་དུ་མ་འཇུག ཁོའི་ཨ་མ་
ཉིན་འགའི་སྔོན་ལ་འདས་སོང་བ་རེད། དེ་བས་ཁྱོད་ཀྱིས་ཁོ་མྱུར་དུ་ཁྱོད་དང་མཉམ་དུ་རྩེ་
རྒྱུར་རེ་བ་མ་བཅངས། ད་དུང་། ཁོ་ལ་སྐད་ཆ་མང་པོ་མ་བཤད། ཁོས་བཟོད་ཐུབ་པ་མ་རེད།
མ་མཐའ་ཡང་དོ་ནུབ་ཁོ་ལྷིང་འཇགས་ངང་སྡོད་དུ་ཆུགས། ཆོག་གམ།”
“ཡ་ཡ། ཆོག་གི ཨ་ཕ།” ཁཱ་སེ་རེན་གྱིས་བཤད་རྒྱུར། “འོན་ཀྱང་ངས་ཁོ་ལ་
གཅིག་བལྟ་དགོས་འདུག ཁོས་ད་དུང་ཡང་དྲ་མིག་ཕྱི་རོལ་ལ་ཐེངས་གཅིག་ཀྱང་བལྟས་
མ་སོང་།”
ཤིང་རྟ་འགྲོ་མཚམས་བཞག་པ་ན། ནང་དུ་གཉིད་ཡོད་པའི་མི་དེ་གཉིད་ལས་
བསླངས་སོང་། ཁོའི་ཨ་ཞང་གིས་ཁོ་པང་དུ་བཟུང་ནས་ཤིང་རྟའི་ཕྱི་རུ་བུད།
“འདི་ནི་ཁྱོད་ཀྱི་ཨ་ཅེ་ཁཱ་སེ་རེད། ལིན་ཏོན།” ཁོས་དེ་ལྟར་བཤད་ཞོར་བྱིས་པ་
གཉིས་ཀྱི་ལག་པ་མཉམ་དུ་བཞག་ནས། “མོ་རང་ཁྱོད་ལ་ཧ་ཅང་དགའ་བོ་འདུག ཡིད་
ལ་ཟུངས། དོ་ནུབ་ཁྱོད་རང་ངུ་མི་ཆོག ངུས་ཚེ་མོ་སེམས་སྡུག་ངེས་རེད།ད་ལྟ། ཁྱོད་དགའ་
སྤྲོ་སྐྱེ་འོས། ཐེངས་འདིའི་འགྲུལ་བཞུད་མཇུག་བསྒྲིལ་བ་རེད། ཁྱོད་ཀྱིས་དོན་དག་ཅི་ཡང་
བསྒྲུབ་མི་དགོས། ངལ་གསོ་བྱོས། ཁྱོད་ཀྱིས་ཅི་ཞིག་བྱེད་འདོད་ན་དེ་ལྟར་བྱེད་ཆོག”
“དེས་ན་ང་རང་མལ་ཁྲིའི་སྟེང་ཉལ་དུ་བཅུག་དང་།” བྱིས་པ་དེས་བཤད་ཞོར་ཁཱ་
སེ་རེན་གྱི་འཚམ་འདྲི་ལ་གཡོལ་ཞིང་ཕྱི་ནུར་ཏོག་ཙམ་བྱས་སོང་། ཡང་མཛུབ་མོ་འགའ་
མིག་མཐར་བསྲིངས་ཏེ་བཞུར་ལ་ཉེ་བའི་མིག་ཆུ་ཕྱིས།
“ད་ཆོག་གི ཆོག་གི ངོ་མ་བྱིས་པ་སྙིང་རྗེ་ཞིག་རེད།” ངས་སྐད་དམའ་མོའི་ངང་
བཤད་ཞོར་ཁོ་ནང་དུ་ཁྲིད། “ཁྱོད་ཀྱིས་མོ་ཡང་སེམས་སྡུག་ལ་གཏད་སོང་། ལྟོས་དང་།
མོས་ཁྱོད་ཀྱི་ཆེད་དུ་ཇི་འདྲའི་སེམས་སྡུག་བྱེད་ཀྱིན་འདུག་ཨང་།”
ཕ་སྤུན་ནུ་བོའི་ཆེད་དུ་སེམས་སྡུག་པ་ཡིན་མིན་མ་ཤེས་མོད། སྐབས་དེར་ཁཱ་སེ་ཡང་
ཁོ་དང་འདྲ་བར་ངུ་ཁ་ཤོར་ནས་ཨ་ཕའི་འགྲམ་དུ་བུད་སོང་། དེ་ལྟར་ཁོ་ཚོ་མི་གསུམ་པོ་ར་
སྐོར་ནང་འཛུལ་ཞིང་ཐོག་ཁང་ལ་འགོས་ཏེ་དཔེ་ཁང་ནང་ཕེབས།
ཇ་ཕོར་ནང་ཇ་བླུགས་ཏེ་སྔོན་མ་ནས་དེ་གར་བཤམས་ཡོད། ངས་ལིན་ཏོན་ཆུང་བའི་
ཞྭ་མོ་དང་གྱོན་པ་ཕུད་ཅིང་། ཁོ་ཅོག་ཙེའི་ལོགས་ཀྱི་རྐུབ་སྟེགས་སྟེང་ཙོག་ཏུ་བཅུག ཁོ་
ཙོག་མ་ཐག་ཏུ་ཡང་བསྐྱར་ངུས་བྱུང་། སྦྱིན་བདག་གིས་ཁོ་ལ་ཅི་བྱུང་བ་རེད་ཅེས་དྲིས།
“ང་རྐུབ་སྟེགས་སྟེང་ཙོག་རྒྱུར་མི་དགའ།” བྱིས་པ་དེས་ངུ་སྐད་འདྲེས་མའི་ངང་བཤད།
“འོ་ན་འབོལ་ཁྲིའི་སྟེང་ཙོག་ཏུ་སོང་། ཨེ་ལུན་གྱིས་ཁྱོད་ལ་ཇ་ཁྱེར་ཡོང་ངེས།”
ཁོའི་ཨ་ཞང་གིས་བཟོད་སྒོམ་དང་བཅས་དེ་ལྟར་བཤད།
ལམ་ཧྲིལ་བོར་སྦྱིན་བདག་གིས་ན་རྒྱུ་ཚ་རྒྱུ་མང་ཞིང་བློ་ཡུལ་ཚིམ་རྒྱུ་མེད་པའི་བྱིས་
པ་དེའི་ཆེད་དུ་དཀའ་སྡུག་ཇི་འདྲའི་མང་པོ་ཞིག་མྱངས་པ་ཤེས་ཐུབ། ལིན་ཏོན་ཆུང་བ་
གོམ་འགྲོས་འཁྱར་འཁྱོར་ངང་དལ་མོར་ཕར་བསྐྱོད། ཁཱ་སེ་ཡིས་རྐུབ་སྟེགས་དང་ཇ་ཕོར་
ཁྱེར་སོང་ནས་ཁོའི་ལོགས་སུ་བཞགདང་ཐོག མོ་རང་ཁ་རོག་གེར་དེར་ཙོག་བསྡད་མོད། 
འོན་ཀྱང་ཡུན་རིང་པོར་དེ་
ལྟར་འདུག་མ་བཟོད་པར་མོས་ནུ་བོ་དེ་རང་གི་གཅེས་ཕྲུག་ལྟ་བུ་ཞིག་གི་ཚབ་ཏུ་བཞག་
སོང་། མོས་མ་གཞི་ཡང་ཁོ་ནི་དེ་ལྟ་བུའི་རང་གི་གཅེས་ཕྲུག་ལྟ་བུ་ཞིག་ཏུ་འགྱུར་བར་
རེ་བ་བྱས་ཡོད། དེ་མུར་མོས་ནུ་བོའི་སྐྲ་ལོ་ལ་རེག་རེག་བྱས་ཤིང་། ཡང་ཁོའི་ངོ་གདོང་
ལ་འོ་བྱས། ཡང་ཁོའི་ཇ་ཕོར་བཟུང་ནས་ཁོ་ལ་ཇ་འཐུང་དུ་བཅུག ཧ་ལམ་ཁོ་ལོ་གཅིག་
ཅན་གྱི་བྱིས་པ་ལྟ་བུ་ཞིག་གི་ཚབ་ཏུ་བཞག་འདུག དེ་ལྟར་བྱས་པས་ཁོ་ལ་ཡང་ད་གཟོད་
ཅུང་ཟད་དགའ་སྣང་ཞིག་སྐྱེས་བྱུང་། ཁོ་ནི་མ་གཞི་ལོ་གཅིག་ཅན་གྱི་བྱིས་པ་ཞིག་དང་
ཁྱད་པར་མི་འདུག ཁོས་རང་གི་མིག་ཆུ་ཕྱི་ཞོར་གདོང་ནས་འཛུམ་མདངས་ཤིག་ཀྱང་
མངོན་བྱུང་།
“ཨ། ཁོས་འཚོ་བ་སྐྱིད་པོ་ཞིག་རོལ་ཐུབ་ངེས་རེད།” སྦྱིན་བདག་གིས་ཁོ་གཉིས་
ཀར་བལྟས་རྗེས་ང་ལ་བཤད་རྒྱུར། “ཧ་ཅང་ཡག་པོ་ཡོང་ངེས། ང་ཚོས་ཁོ་འདི་རུ་སྡོད་དུ་
འཇུག་ཐུབ་ཚེ། ཨེ་ལུན། ཁོ་ལ་ལོ་ཚོད་མཉམ་པའི་བྱིས་པ་ཞིག་གིས་འདུག་གྲོགས་བྱས
ཚེ། མྱུར་དུ་གསོན་ཤུགས་གསར་བ་ཞིག་རྒྱས་ངེས་རེད། ཁོས་རང་ཉིད་ཀྱི་ལུས་སྟོབས་རྒྱས་
པར་རེ་བ་བཅངས་ངེས་རེད། དེ་དུས་ཁོ་ལ་ད་གཟོད་གསོན་ཤུགས་ཤིག་ལྡན་ངེས།"
“གལ་ཏེ་ང་ཚོས་ཁོ་འདི་རུ་སྡོད་དུ་འཇུག་ཐུབ་ཚེ།” ངས་དེ་ལྟར་བསམ་གཞིག་
བྱེད་ཞོར་སེམས་ལ་ན་ཟུག་ཅིག་ལངས་ཡོང་། རེ་བ་དེ་ནི་ཧ་ཅང་མག་མོག་ཅིག་རེད། དེར་
མཐུད་ནས་ངས་འདི་ལྟར་བསམས། ཉམ་ཐག་པའི་བྱིས་པ་འདི་མ་འོངས་པར་རླུང་ཁའི་རི་
ཁྱིམ་ལ་འགྲོ་དགོས་ཤིང་། ཁོའི་ཨ་ཕ་དང་ཧ་རེ་ཏོན་དང་མཉམ་དུ་འཚོ་བ་རོལ་བ་དང་། མི་
དེ་གཉིས་ལས་གཅིག་གིས་ཁོར་མཛུབ་སྟོན་བྱེད་པ་དང་། གཅིག་གིས་ཁོར་རྩེད་གྲོགས་
བྱེད་དགོས་པ་བྱུང་ཚེ་མཇུག་འབྲས་ཇི་འདྲ་ཡག་པོ་མི་འབྱུང་ངམ་སྙམ།
ང་ཚོའི་དོགས་པ་དེར་ཅུང་མ་འགོར་བར་ལན་གསལ་བོ་ཞིག་བཏབ་བྱུང་། དེ་ནི་ངས་སྔོན་
དཔག་བྱས་པ་ལས་ཀྱང་མགྱོགས་པོ་ཞིག་རེད། ཇ་འཐུང་ཚར་ནས་བྱིས་
པ་གཉིས་ཀ་ཐོག་ཁང་དུ་ཁྲིད་སོང་མ་ཐག ངས་ལིན་ཏོན་ཆུང་བ་སྲུང་ནས་གཉིད་དུ་
བཅུག་པ་ཡིན། ཁོས་ང་ཕྱིར་འགྲོ་རུ་མི་འཇུག་ཅིང་རང་ཉིད་གཉིད་དུ་ཡུར་རག་བར་
འདུག་གྲོགས་བྱེད་དགོས་ཟེར། ང་རང་ཚོམས་ཆེན་མདུན་མའི་སྒྲོག་ཙེའི་གམ་དུ་
འགྲེང་སྟེ་ཞག་སྒྲོན་རྐང་གཅིག་སྦར་ཞིང་དེ་ཨེ་དི་ཀའི་མལ་ཁང་ལ་སྐྱེལ་རྩིས་བྱེད་ཀྱིན་
པའི་སྒང་དེར། གཡོག་མོ་ཞིག་ཐབ་ཚང་ནས་ཕྱིར་སླེབས་ཡོང་སྟེ་ང་ལ་སྐུ་ཞབས་ཧེ་ཟི་
ཁི་ལེ་ཧྥུའི་གཞིས་གཡོག་ཅིག་སྒོ་རྩར་སླེབས་ནས་སྦྱིན་བདག་ལ་འཕྲད་དགོས་ཟེར་
གྱིན་འདུག་ཅེས་སྨྲས་བྱུང་།
“ང་སྔོན་ལ་སོང་ནས་དོན་དག་ཅི་ཡོད་འདྲི་དང་།” ངས་བློ་མི་བདེ་བའི་ངང་བཤད་
རྒྱུར། “དངོས་གནས་སུན་སྤྱད་རེད། མུན་འདི་འདྲ་རུབ་ཟིན། ད་དུང་ཡང་ཁོ་ལ་བར་ཆད་
བཟོ་མཁན་འདུག དེར་མ་ཟད་ཁོ་ནི་འགྲུལ་བཞུད་རིང་མོ་རྫོགས་ནས་ཕྱིར་སླེབས་མ་
ཐག་ཡིན་པས། ངས་བསམས་ན་སྦྱིན་བདག་གིས་ཁོ་ལ་ཐུག་འཕྲད་བྱེད་མི་སྲིད།”
ངས་དེ་ལྟར་བཤད་ཀྱིན་པའི་སྐབས་སུ། ཅོ་སེ་ཧྥུ་སྔར་ནས་ཐབ་ཚང་བརྒྱུད་དེ་
སྒོ་ཁྱིམ་ནང་འཛུལ་ནས་སླེབས་བྱུང་། ཁོས་རང་གིས་ལྷ་ལ་གུས་ཕྱག་འཚལ་དུས་གྱོན་
བཞིན་པའི་ལྭ་བ་དེ་དག་གྱོན་འདུག ཁོས་གཡོ་ཟོལ་གྱིས་ཁེངས་པའི་ངོ་གདོང་དེ་རབ་
ཏུ་བསྡམས་ཤིང་གནག་ཡོད་ཅིང་། ལག་པ་ཡ་གཅིག་ནང་ཞྭ་མོ་ཞིག་དང་ལག་པ་གཞན་
དེའི་ནང་དབྱུག་པ་ཞིག་བཟུང་འདུག ཁོས་རྩྭ་གདན་གྱི་སྟེང་དུ་རང་གི་རྐང་ལྷམ་གཉིས་
འབྱིད་ཙམ་བྱས་སོང་།
“མཚན་མོ་བདེ་ལེགས། ཅོ་སེ་ཧྥུ།” ངས་སྐད་གདངས་ཅུང་རྩུབ་མོའི་ངང་བཤད་
རྒྱུར། “དོ་ནུབ་ཁྱོད་རང་འདི་རུ་དོན་དག་གལ་ཆེན་ཅི་ཞིག་བསྒྲུབ་ཏུ་ཡོང་བ་ཡིན།”
“ང་སྐུ་ཞབས་ལིན་ཏོན་ལ་འཕྲད་དུ་ཡོང་བ་ཡིན། ང་ངེས་པར་དུ་ཁོ་དང་འཕྲད་ནས་
ཁ་བརྡ་ཞིག་བྱེད་རྒྱུ་ཡོད།” ཁོས་དེ་ལྟར་ལན་བཏབ་ཅིང་། ཧ་ཅང་མཐོང་ཆུང་གི་
ཉམས་ཀྱིས་ལག་བརྡ་ཞིག་བྱས་ཏེ་ང་རང་འབོད་དུ་འགྲོ་བར་སྐུལ།
“སྐུ་ཞབས་ལིན་ཏོན་གཉིད་དགོས་པ་རེད། ཁྱོད་ལ་དམིགས་བསལ་གྱི་དོན་དག་
འདྲ་མེད་ན། སྐབས་འདི་འདྲ་ཞིག་ལ་ཁོ་ཁྱོད་ལ་འཕྲད་དུ་མི་ཡོང་བ་ངས་ཁག་ཐེག་བྱེད་
ཆོག” ངས་མུ་མཐུད་དུ་བཤད་རྒྱུར། “ཁྱོད་རང་འདི་རུ་ཙོག་ནས་བཤད་རྒྱུ་ཅི་ཞིག་ཡོད་
པ་ང་ལ་ཤོད་དང་།”
“ཁོའི་ཁང་པ་གང་རེད།” ལྟས་ངན་དེས་དེ་ལྟར་བཤད་ཞོར་སྒོ་བརྒྱབ་ཡོད་པའི་
ཁང་པ་ཞིག་གི་སྒོ་རྡུང་བྱུང་།
ཁོས་ང་ལ་དོན་དག་འདིའི་ནང་ལག་བསྲིང་དུ་འཇུག་མི་འདོད་པ་ངས་ཚོར་བྱུང་། དེ་
བས་ང་ཡང་བྱ་ཐབས་ཟད་ནས་དཔེ་ཁང་ནང་སྙན་སེང་ཞུ་རུ་བསྐྱོད་པ་ཡིན་ལ། ཞོར་ནས་
སྦྱིན་བདག་ལ་མགྱོགས་པོར་ངལ་གསོ་བྱོས། དོན་དག་ཅི་ཞིག་ཡོད་ན་སང་ཉིན་བཤད་
ཆོག་པ་རེད་ཅེས་དྲན་སྐུལ་ཞིག་ཀྱང་བྱས།
སྐུ་ཞབས་ལིན་ཏོན་གྱིས་ང་ལ་ཇི་ལྟར་བྱེད་དགོས་པ་མངག་བཅོལ་མ་བྱས་གོང་།
ཅོ་སེ་ཧྥུ་ངའི་རྗེས་དེད་དེ་དཔེ་ཁང་ནང་འཛུལ་ནས་ཐོན་བྱུང་། ཁོ་ཅོག་ཙེའི་ལོགས་སུ་
བསྡད་རྗེས་ཁུ་ཚུར་གཉིས་དབྱུག་པའི་མགོ་ལ་ཁེན་དེ་སྐད་གདངས་མཐོན་པོའི་ངང་ནས་
ཁ་གྲག་མགོ་བརྩམས། ཕལ་ཆེར་ཁོས་ནི་ཕྱིར་དགག་ལན་སྟེར་བར་གྲ་སྒྲིག་བྱས་ཡོད་པ་
དང་འདྲ།
“ཧེ་ཟི་ཁི་ལེ་ཧྥུ་ཡིས་ང་རང་མངགས་ཏེ་ཁོའི་བྱིས་པ་ཁྲིད་ཤོག་ཟེར། ངས་ངེས་པར་
དུ་ཁོ་ཁྱེར་ནས་འགྲོ་དགོས།”
ཨེ་དི་ཀ་ལིན་ཏོན་ཁ་རོག་གེར་ཅུང་ཙམ་བསྡད་ཅིང་། ངོ་གདོང་ཧྲིལ་བོར་སུན་སྣང་
གིས་ཁེངས་འདུག ཁོས་བྱིས་པ་དེ་ཧ་ཅང་སྙིང་རྗེ་བའི་ཡུལ་དུ་མཐོང་སྟེ་སེམས་ཁུར་
བྱེད་པ་ཡིན་ལ། ལྷག་པར་དུ་ཨེ་ས་བྷེ་ལའི་རེ་བ་དང་སྐྲག་སྣང་དེ་དག་ཡིད་ལ་འཁོར་
ཞིང་། མོས་རང་གི་བྱིས་པའི་ཆེད་དུ་སེམས་ཁུར་དང་རེ་སྨོན་ཅི་ཙམ་བྱེད་ཀྱིན་པ་དྲན་པ་
དང་། ད་དུང་མོས་བྱིས་པ་དེ་ཇི་ལྟར་ཁོ་ལ་བཅོལ་གདམས་བྱས་པ་ཡང་སེམས་སུ་ཝ་ལེར་
ཤར་བས་ཡིན་ངེས། འོན་ཀྱང་ད་ནི་བལྟས་བལྟས་རིག་རིག་ལ། བྱིས་པ་འདི་གཞན་ལག་
ལ་སྤྲོད་དགོས་པར་གྱུར་པས་སེམས་པ་སྡུག་གིས་མནར་དགོས་བྱུང་། བྱིས་པ་འདི་སྐྱོབ་
ཐབས་ཤིག་ཡོད་དམ། ཁོས་ཇི་ལྟར་བཙལ་ཡང་ཐབས་བཀོད་ཅིག་མ་རྙེད། བྱིས་པ་དེ་རང་
གི་གམ་དུ་ཉར་འདོད་པའི་རྣམ་འགྱུར་ཏོག་ཙམ་མངོན་པ་དེ་ཡང་ཕ་རོལ་བའི་ཞེ་སྡང་
འཕེལ་བའི་རྒྱུ་རུ་གྱུར་པ་ལས་མ་འདས། ངོ་མ་འུ་ཐུག་ཐབས་ཟད་དུ་གྱུར་སོང་། ད་ནི་བྱིས་
པ་དེ་ཁྱེར་དུ་འཇུག་རྒྱུ་ལས་ཐབས་ཤེས་མི་འདུག འོན་ཀྱང་ཁོ་སྐབས་ཐོག་དེ་ག་རང་དུ་
བྱིས་པ་དེ་གཉིད་ལས་སློང་རྒྱུར་གཏན་ནས་འཐད་པ་མ་བྱུང་།
“ཁྱོད་སོང་ནས་སྐུ་ཞབས་ཧེ་ཟི་ཁི་ལེ་ཧྥུ་ལ་ལན་ཐོབས།” ཁོས་བརྟན་བརླིང་ངང་
ལན་བཏབ་དོན། “ཁོའི་བྱིས་པ་སང་ཉིན་རླུང་ཁའི་རི་ཁྱིམ་ལ་བསྐྱལ་ཡོང་། ད་ལྟ་བྱིས་པ
མལ་ཁྲིའི་སྟེང་གཉིད་ཚར་ཡོད། ཁོ་ཧ་ཅང་ཐང་ཆད་འདུག སྐབས་འདིར་ད་དུང་ལམ་
ཐག་དེ་འདྲར་འགྲོ་ཐབས་ཡོད་པ་མ་རེད། ཁྱོད་ཀྱིས་ཁོ་ལ་ལིན་ཏོན་ཆུང་བའི་ཨ་མའི་རེ་བ་
ལྟར་ན། བྱིས་པ་འདི་ངས་སྙོར་སྐྱོང་བྱེད་རྒྱུ་དེ་རེད་ཅེས་ཤོད། མིག་སྔར་ཁོའི་ལུས་གཟུགས་
དེ་འདྲ་བདེ་ཐང་མ་རེད། ང་དེར་སེམས་ཁྲལ་ཆེན་པོ་འདུག”
“མི་ཆོག” ཅོ་སེ་ཧྥུ་ཡིས་དེ་ལྟར་འུར་བརྒྱབ་ཅིང་ལག་གི་ལག་རྟེན་གྱིས་ཐང་ལ་
ཡང་ཡང་གཞུ་ཞོར་དབང་ཆ་ཐམས་ཅད་ཁོ་རང་ལ་ཡོད་པ་ལྟ་བུའི་བཟོ་ལྟ་ཞིག་བསྟན་
ཡོང་། “མི་ཆོག དེ་ནི་ཉོག་གཏམ་མ་རེད་དམ། ཧེ་ཟི་ཁི་ལེ་ཧྥུ་ཡིས་བུད་མེད་དེ་ལ་ཁ་ཡ་
བྱེད་མི་སྲིད་ལ། ཁྱོད་ལ་ཡང་ཁ་ཡ་བྱེད་མི་སྲིད། ཁོ་ལ་ཁོའི་བྱིས་པ་དགོས་པ་རེད། ངས་ཁོ་
ཁྲིད་དེ་འགྲོ་དགོས། ཁྱོད་ཀྱིས་ཧ་གོ་སོང་ངམ།"“དོ་ནུབ་ཁྱོད་ཀྱིས་ཁྲིད་མི་ཆོག” 
ལིན་ཏོན་གྱིས་ཚིག་ཐག་ཆོད་པའི་ངང་ཁོ་ལ་
བཤད་རྒྱུར། “མྱུར་དུ་སོང་། ངས་བཤད་པའི་སྐད་ཆ་དག་ཁྱོད་ཀྱི་སྦྱིན་བདག་ལ་ཐེངས་
གཅིག་ཤོད། ཨེ་ལུན། ཁོ་ཁྲིད་དེ་སོང་། མགྱོགས་པོར་སོང་།'
ཁོས་ཁོང་ཁྲོ་ཆེན་པོས་རྒས་འཁོགས་དེའི་དཔུང་བ་ནས་འཇུས་ཤིང་ཡར་འདེགས་
ཙམ་བྱས་ཏེ་ཡར་སློང་རོགས་ལྟ་བུ་ཞིག་བྱས་ནས་མྱུར་དུ་སྒོར་འགྲོ་བར་སྐུལ། ཁོས་ཅོ་སེ་
ཧྥུ་སྒོ་ཕྱིར་ཕུད་མ་ཐགདེ་མུར་སྒོ་ཡང་བརྒྱབ་སོང་།
“བཟང་གི ” ཅོ་སེ་བྷུ་ཡིས་སྐད་ཆའི་གདངས་ཇེ་རིང་དུ་བཏང་ནས་དེ་ལྟར་ལན
བསློགས་རྗེས་དལ་བུར་སྒོ་ཕྱིར་བསྐྱོད་པ་དང་། འགྲོ་ཞོར་དུ “སང་ཉིན་ཁོ་དངོས་སུ་ཡོང་
ངེས་རེད། དེ་དུས་ཁྱོད་ཀྱིས་ཁོ་འདི་ལྟར་སྒོར་འཕུད་ཨེ་ཐུབ་ལྟོས་དང” ཞེས་བཤད།

ལེའུ་ཉི་ཤུ་པ།

ཅོ་སེ་ཧྥུ་ཡིས་ཕྱིར་འགྲོ་ཁར་ཁོ་ཚང་གི་སྦྱིན་བདག་སྐུ་དངོས་ཚུར་ཕེབས་ངེས་རེད་
ཅེས་བཤད། དོན་དག་དེ་འདྲ་མི་འབྱུང་བའི་ཆེད་དུ། སྐུ་ཞབས་ལིན་ཏོན་གྱིས་ཞོགས་པ་སྔ་
མོ་ནས་བྱིས་པ་དེ་ཁོའི་ཨ་ཕའི་གམ་ལ་སྐྱེལ་བར་མངགས་ཤིང་། བྱིས་པ་དེ་ཁཱ་སེ་རེན་གྱི་རྟ་
ཆུང་དེར་ཞོན་ནས་འགྲོ་རུ་བཅུག ཁོས་བཤད་རྒྱུར། “དེང་ཕྱིན་བྱིས་པ་འདིའི་མདུན་ལམ་
ཇི་འདྲ་ཞིག་ཏུ་གྱུར་རུང་། ང་ཚོས་འགྱུར་བ་གཏོང་ཐབས་ཡོད་པ་མ་རེད། དེ་བས་ཁྱོད་
ཀྱིས་ངའི་བུ་མོར་བྱིས་པ་འདི་གང་དུ་ཕྱིན་པ་གཏན་ནས་བཤད་མི་རུང་།
ད་ནས་བཟུང་མོ་དང་བྱིས་པ་འདིའི་བར་འབྲེལ་འདྲིས་ཡོད་མི་སྲིད། དེ་བས་མོར་
ཁོ་ནི་ང་ཚོ་དང་ཁྱིམ་མཚེས་བྱས་ནས་བསྡད་ཡོད་པ་ཤེས་སུ་མ་བཅུག་ན་དགའ། དེ་ལྟར་
མ་བྱས་ན་མོའི་སེམས་ལྷོད་འཇགས་ངང་གནས་མི་སྲིད་པར་ནམ་རྒྱུན་རླུང་ཁའི་རི་ཁྱིམ་
ལ་མགྲོན་དུ་འགྲོ་བའི་བསམ་བློ་འཁོར་ངེས་རེད། ཁྱོད་ཀྱིས་མོར་ཁོའི་ཨ་ཕས་གློ་བུར་
དུ་མི་མངགས་ནས་བསུ་རུ་ཡོང་བས། ཁོ་ང་ཚོ་དང་ཁ་འབྲལ་དགོས་བྱུང་བ་རེད་ཅེས་
ཤོད” ཟེར།
ཞོགས་པའི་དུས་ཚོད་ལྔ་པར་ངས་དཀའ་དཀའ་སྡུག་སྡུག་ངང་ལིན་ཏོན་ཆུང་བ་མལ་
ཁྲིའི་སྟེང་ནས་ཡར་བསླངས་པ་ཡིན། ཁོས་ད་དུང་ལམ་ཐག་ངེས་ཅན་ཞིག་ལ་བསྐྱོད་རྒྱུར་
གྲ་སྒྲིག་བྱེད་དགོས་པའི་གཏམ་གོ་བ་ན་རེ་ཞིག་ཧ་ལས་ནས་ལུས་སོང་། ཡིན་ནའང་ངས་
ཁོ་ལ་དོན་དག་དེ་ཡག་བཤད་ཅི་ཐུབ་བྱས་པ་ཡིན། སྔོན་ལ་ཁོ་སོང་ནས་རང་གི་ཕ་རྒན་
ཧེ་ཟི་ཁི་ལེ་ཧྥུ་དང་མཉམ་དུ་དར་ཅིག་རིང་འཚོ་བ་རོལ་རྗེས་གནས་ཚུལ་ལ་བལྟ་ཆོག་པ་
དང་། ཁོའི་ཨ་ཕས་རང་གི་བུ་ཆུང་མཐོང་འདོད་པའི་དབང་གིས་ལམ་གྱི་ངལ་དུབ་སེལ་
བའི་ཁོམ་ལོང་ཙམ་ཡང་སྟེར་མ་འདོད་པར་ཚུར་བསུ་རུ་ཡོང་བ་རེད། ཁོས་སྔ་ས་ནས་ཕ་
བུ་ལྷན་འཛོམས་བྱུང་ན་སྙམ་གྱིན་ཡོད་ཚུལ་སོགས་བཤད་པ་ཡིན།
“ངའི་ཨ་ཕ་ཟེར་རམ།”
ཁོས་ཅི་ཡིན་འདི་ཡིན་མི་ཤེས་པའི་རྣམ་འགྱུར་གྱིས་དེ་ལྟར་ཟེར། “ཨ་མས་ང་ལ་ཨ་
ཕ་ཞིག་ཡོད་ཅེས་གཏན་ནས་བཤད་མ་མྱོང་། ཁོ་གང་དུ་ཡོད་པ་རེད། ང་ནི་ཨ་ཞང་དང་
མཉམ་དུ་སྡོད་འདོད།”
“ཁོ་ནི་འཇོལ་མོ་གཞིས་ཀ་དང་ཐག་མི་རིང་བའི་གནས་ཤིག་ན་ཡོད།” ངས་ལན་
བཏབ་དོན། “ཕ་གིའི་རི་སྒང་དེ་ཡི་རྒྱབ་ལོགས་ན་ཡོད། ཐག་རིང་པོ་མེད། དེ་བས་རྗེས་
ཕྱོགས་ཁྱོད་ཀྱི་ལུས་ཕུང་ཇེ་བདེར་སོང་ན། ཁྱོད་འདི་རུ་འཆམ་འཆམ་ལ་ཡོང་ཆོག ཁྱོད་
ནི་དགའ་དགའ་སྤྲོ་སྤྲོའི་ངང་ཕ་ཁྱིམ་དུ་ཁོར་བལྟ་རུ་འགྲོ་འོས་ལ། བསམ་པ་རྣམ་དག་གིས་
ཁོ་ལ་དགའ་དགོས། ཁྱོད་རང་གི་ཨ་མར་དགའ་བ་ནང་བཞིན་ཁོ་ལ་དགའ་དགོས། དེ་ལྟར་
བྱས་ན་ཁོ་ཡང་ཁྱོད་ལ་དགའ་ངེས་རེད།”
“ཡིན་ནའང་སྔོན་ཆད་ངས་ཁོའི་གནས་ཚུལ་གོ་མ་མྱོང་དོན་ཅི་ཡིན་ནམ།” ལིན་
ཏོན་ཆུང་བས་དྲིས་དོན། “ཅིའི་ཕྱིར་ངའི་ཨ་མ་ཁོ་དང་མཉམ་དུ་མ་བསྡད་པ་རེད། ཁྱིམ་
ཚང་གཞན་དག་དང་འདྲ་བར།” “ཁོ་ལ་བྱང་ཕྱོགས་སུ་དོན་དག་ཡོད་པས་འགྲོ་མ་ཐུབ་
པ་རེད།” ངས་ལན་བཏབ་དོན། “དེ་ལས་ལྡོག་སྟེ་ཁྱོད་ཀྱི་ཨ་མའི་ལུས་ཕུང་མི་བཟང་བས་
ལྷོ་ཕྱོགས་ལ་འགྲོ་དགོས་བྱུང་བ་རེད།”
“ཡིན་ནའང་ཨ་མས་ང་ལ་ཁོ་གཏན་ནས་གླེང་མ་མྱོང་དོན་ཅི་ཡིན་ནམ།” བྱིས་
པས་མཚམས་མི་འཇོག་པར་དྲིས་དོན། “མོས་ནམ་རྒྱུན་ཨ་ཞང་གླེང་བ་རེད། དེ་བས་
ངས་ཀྱང་སྔ་ས་ནས་ང་རང་ཨ་ཞང་ལ་དགའ་དགོས་པ་ཤེས་ཡོད། ད་ལྟ་ང་ཨ་ཕ་ལ་ཇི་ལྟར་
དགའ་དགོས་སམ། ངས་ཁོ་ངོ་ཡང་མི་ཤེས།"
“བྱིས་པ་ཚང་མ་རང་རང་གི་ཕ་མར་དགའ་བ་རེད།” ངས་བཤད་དོན། “ཧ་ལམ།
ཁྱོད་ཀྱི་ཨ་མས་ནམ་རྒྱུན་ཨ་ཕའི་སྐོར་གླེང་ན། ཁྱོད་ཀྱིས་ཁོ་དྲན་དྲགས་ནས་དེར་འགྲོ་འདོད་
པར་སྐྲག་པ་ཡིན་ངེས་རེད། ང་ཚོ་མགྱོགས་པོར་འགྲོ། འདི་འདྲའི་ཞོགས་པ་ཡག་པོ་ཞིག་ལ་
སྔ་མོ་ནས་ཡར་ལངས་ཏེ་རྟར་ཞོན་ནས་སྒོར་བུད་ན། མལ་ཁྲིའི་སྟེང་ནས་དུས་ཚོད་ལྷག་མ་
གཅིག་ལ་ཉལ་བ་ལས་བཟང་ངེས་རེད།” “མོ། མོ་ང་ཚོ་དང་མཉམ་དུ་འགྲོ་སྲིད་དམ། ཁ་
སང་ངས་མཐོང་བའི་བུ་མོ་ཆུང་ཆུང་དེ།” ཁོས་དེ་ལྟར་དྲིས། “ད་ཐེངས་འགྲོ་མི་སྲིད།” ངས་
ལན་བཏབ། “ཨ་ཞང་འགྲོ་སྲིད་དམ།” ཁོས་ཡང་བསྐྱར་དྲིས་བྱུང་། “མི་འགྲོ། ངས་ཁྱོད་
སྐྱེལ་ནས་འགྲོ་དགོས།” ངས་དེ་ལྟར་བཤད་པ་ན། ལིན་ཏོན་ཆུང་བས་མགོ་བོ་སྔས་འབོལ་
སྟེང་བཞག་སྟེ་འདང་རྒྱག་མགོ་བརྩམས། “གལ་ཏེ་ཨ་ཞང་མེད་ན་ང་ཡང་མི་འགྲོ།” ཁོས་
ཡུད་ཙམ་རིང་ལ་བསམ་བློ་བཏང་རྗེས་འུར་བརྒྱབ་དོན། “ངས་ཁྱོད་ཀྱིས་ཡང་སྙིང་ང་རང་
གང་ལ་ཁྲིད་འགྲོ་བ་མི་ཤེས།” ངས་ཁོ་ལ་ཀ་ཀོར་འགོར་འགྱངས་འདྲ་བཟོས་ནས་རང་གི་
ཨ་ཕར་བལྟ་རུ་མ་སོང་ན་བྱིས་པ་ཡ་རབས་མིན་ཚུལ་གསལ་བཤད་བྱས། ཡིན་ནའང་ཁོས་
ད་དུང་ཨུ་ཚུགས་མཐར་སྐྱེལ་བྱས་ཏེ། ཇི་ལྟར་བྱས་ཀྱང་ང་ལ་ཁོར་གྱོན་གོས་བསྐོན་དུ་
བཅུག་མ་སོང་། དེ་བས་ངས་སྦྱིན་བདག་བོས་ཏེ་ཁོ་མལ་ལས་སློང་རོགས་བྱེད་དགོས་བྱུང་།
སྙིང་རྗེ་འོས་པའི་བྱིས་པ་ཆུང་ཆུང་འདིས་ངས་ཁོ་ལ་ཁག་ཐེག་སྣ་ཚོགས་བྱས་པ་སྟེ་
དཔེར་ན། ཁོ་ནི་གནས་སྐབས་སུ་ཁྱིམ་འདིར་ཁ་བྲལ་བ་ཙམ་ཡིན་ཚུལ་དང་ཡུན་རིང་
འགོར་མི་དགོས་ཚུལ། སྐུ་ཞབས་ཨེ་དི་ཀ་དང་སྲས་མོ་ཁཱ་སེ་རེན་གཉིས་རྒྱུན་དུ་བལྟ་རུ་
ཡོང་ངེས་ཡིན་པ་སོགས་ཀྱི་སྐད་ཆ་མང་པོ་བཤད་པར་ཉན་རྗེས་གཞི་ནས་ལམ་ལ་ཆས་སོང་། 
ལམ་བར་དུ་ཡང་ངས་རྒྱུན་ཆད་མེད་པར་ཁོ་ལ་གོང་གི་ཁས་ལེན་སྟོང་པ་དེ་རྣམས་
བསྐྱར་ཟློས་ཡང་ཟློས་བྱས་པ་ཡིན།
ལམ་དུ་ཡུད་ཙམ་བསྐྱོད་པ་ན། གཙང་ཞིང་གསར་ལ་བྲག་སྐྱེས་ནན་ཤིང་གི་དྲི་ཞིམ་
འཐུལ་བའི་མཁའ་དབུགས་དང་། མཚར་སྡུག་བཀྲ་བའི་ཉི་འོད། ད་དུང་རྟ་ཆུང་མུས་ནེའི་
ཡང་ཞིང་ཆུང་བའི་གོམ་སྟབས་བཅས་ཀྱིས་ཁོའི་སྐྱོ་སྣང་ཅུང་ཟད་སེལ་བ་འདྲ། ཁོས་རང་
གི་ཁྱིམ་གཞིས་གསར་བའི་གནས་ཚུལ་འདྲི་མགོ་བརྩམས། ཁོས་ཁྱིམ་དེར་མི་སུ་དང་གང་
འདྲ་ཡོད་མེད་དྲིས། ཁོ་དོན་དེ་དག་ལ་སྤྲོ་སྣང་རྒྱས་ཤིང་སེམས་ཤུགས་ཇེ་ཆེར་གྱུར།
“རླུང་ཁའི་རི་ཁྱིམ་ནི་འཇོལ་མོའི་གཞིས་ཀ་དང་འདྲ་བར་སྤྲོ་སྐྱིད་ལྡན་པའི་གཞིས་
ཀ་ཞིག་ཡིན་ནམ།” ཁོས་དེ་ལྟར་འདྲི་ཞོར། མགོ་བོ་ཕྱིར་འཁོར་ནས་རྒྱབ་ཀྱི་ལུང་པ་དེར་
མཇུག་མཐའི་ཕྱིར་མིག་ཅིག་འཕངས་བྱུང་། སྨུག་པ་བན་བུན་ཞིག་ལུང་པའི་ནང་ནས་
ཡར་འཕྱུར་གྱིན་ཡོད་ཅིང་། སྔོ་ཞིང་བསང་བའི་གནམ་གུར་གྱི་མཐའ་ངོགས་སུ། ག་ལེར་
རབ་ཏུ་ཡང་བའི་སྤྲིན་དཀར་གྱི་ཚོམ་བུར་འགྱུར་གྱིན་འདུག
“རི་ཁྱིམ་ནི་གཞིས་ཀ་འདི་དང་འདྲ་བར་མཐའ་བཞི་ལྗོན་ཤིང་གིས་བསྐོར་ཡོད་པ་
ཞིག་མིན།” ངས་ལན་བཏབ་དོན། “ད་དུང་གཞིས་ཀ་འདི་ལྟ་བུའི་ཆེན་པོ་ཞིག་ཀྱང་མིན།
འོན་ཀྱང་ཁྱོད་ཀྱིས་དེའི་ཉེ་འཁོར་གྱི་སྒང་གཤོང་གི་མཛེས་ལྗོངས་ལ་བལྟས་ཆོག གནས་
དེའི་མཁའ་དབུགས་ནི་ཁྱོད་ཀྱི་བདེ་ཐང་ལ་ལྷག་ཏུ་ཕན་ཏེ། ས་འདི་དང་བསྡུར་ན་མཁའ་
དབུགས་གསར་ཞིང་གཙང་ལ་སྐམ་ཤས་ཆེ། ཐོག་དང་པོར་ཁྱོད་ཀྱིས་རི་ཁྱིམ་གྱི་གཞིས་
ཁང་ཅུང་ཟད་རྙིང་ཞིང་ཐལ་མདོག་ཅིག་རེད་འདོད་ངེས་མོད། དོན་ལ་དེ་ཡང་ཧ་ཅང་ཁྱད་
དུ་འཕགས་པའི་གཞིས་ཁང་ཞིག་ཡིན། ཉེ་འཁོར་འདི་རུ་ཆེས་ལེགས་པའི་ཁང་ཁྱིམ་གྱི་
གྲས་སུ་བགྲང་ཆོག
རྗེས་ཕྱོགས་ཁྱོད་རང་ཐང་རྒོད་དུ་རྩེ་རུ་ཡོང་ན་ཧ་ཅང་སྐྱིད་ངེས། ཧ་རེ་ཏོན་ཨེན་ཧྲབ།
ཁོ་ནི་སྲས་མོ་ཁཱ་སེ་ཡི་མ་སྤུན་མིང་པོ་རེད། དེ་བས་ཁྱོད་ཀྱི་མིང་པོ་ཡང་ཡིན། ཁོས་ཁྱོད་རང་
ས་དེའི་རྩེ་ས་ཡག་ཤོས་ཐམས་ཅད་ལ་ཁྲིད་ངེས། གལ་ཏེ་གནམ་གཤིས་ཧ་ཅང་ལེགས་པའི་
སྐབས་སུ། ཁྱོད་ཀྱིས་དཔེ་དེབ་རེ་ཁྱེར་ནས་འཆམ་འཆམ་ལ་ཡོང་ཆོག་ཅིང་། སྔོ་ལྗང་གི་
ལུང་པ་དེ་དཔེ་ཁང་གི་ཚབ་ཏུ་བཞག་སྟེ་སློབ་གཉེར་བྱས་ཆོག ད་དུང་ཁྱོད་ཀྱི་ཨ་ཞང་
ཡང་ལན་རེར་ཁྱོད་དང་མཉམ་དུ་འཆམ་འཆམ་བྱེད་དུ་ཡོང་ངེས་རེད། ཁོ་ནི་ནམ་རྒྱུན་རི་
མགོར་འཆམ་འཆམ་དུ་ཡོང་བ་རེད།”
“ངའི་ཨ་ཕ་ནི་ག་འདྲ་ཞིག་ཡིན་ནམ།” ཁོས་དྲིས་དོན། “ཁོ་ཡང་ངའི་ཨ་ཞང་དང་
འདྲ་བར་ལོ་ན་གཞོན་ཞིང་གཟུགས་བྱད་ཡག་པོ་ཞིག་ཡིན་ནམ།” “ཁོ་དང་འདྲ་བར་ལོ་
ན་གཞོན།” ངས་བཤད་དོན། “ཡིན་ནའང་ཁོའི་སྐྲ་ལོ་དང་མིག་འབྲས་ནག་པོ་ཡིན། ཕར་
བལྟས་ཚོད་ཀྱིས་ཅུང་ཟད་གཟབ་ནན་ཆེ། གཟུགས་པོ་ཡང་ཁྱོད་ཀྱི་ཨ་ཞང་ལས་རིང་ཞིང་
སྟོབས་ཆེ་ཙམ་ཡོད། ཐོག་མར་ཁྱོད་ཀྱི་སྣང་ངོར་ཁོ་ནི་དེ་འདྲའི་གཤིས་རྒྱུད་འཇམ་པོ་ཞིག་
མིན་སྣང་ཤར་སྲིད་མོད། ཡིན་ནའང་ཡིད་ལ་ཟུངས། ཁྱོད་ཀྱིས་ཁོ་ལ་སྙིང་ཉེ་ཉེ་བྱེད་དགོས།
དེ་ལྟར་བྱས་ན་ཁོ་ཡང་ཁྱོད་ལ་དགའ་ངེས་རེད། ཁྱོད་ཀྱི་ཨ་ཞང་སུ་དང་གང་ལས་ཀྱང་ཁྱོད་
ལ་དགའ་ངེས་རེད། རྒྱུ་མཚན་ཁྱོད་ནི་ཁོའི་ཤ་ལས་ཆད་པའི་བུ་ཕྲུག་རེད།”
“མིག་ནག་པོ། སྐྲ་ནག་པོ།” ལིན་ཏོན་ཆུང་བས་འདང་རྒྱག་ཞོར། “ངས་ཇི་འདྲ་ཞིག་
ཡིན་པ་རྟོག་བཟོ་བྱེད་ཐུབ་མ་སོང་།དེ་ལྟར་བཤད་ན། ངའི་ཁ་ངོ་ཁོ་དང་འདྲ་བོ་མེད་དམ།”
“དེ་འདྲའི་འདྲ་བོ་ཞིག་མ་རེད།” ངས་ལན་བཏབ། རྗེས་ཤུལ་ཙམ་ཡང་མི་འདུག
ངའི་ཁོག་ལ་དེ་ལྟར་དྲན་ཞོར་འགྲོ་རོགས་ཆུང་ཆུང་དེར་ཞིབ་ལྟ་ཞིག་བྱས། ཁོའི་སྐྱི་པགས་
ཤིན་ཏུ་དཀར་ཞིང་འཇམ་ལ་ལུས་ཀྱི་རུས་གཞི་ཆུང་། མིག་ཟུང་ཆེ་རུང་གསོན་ཤུགས་དང་
བྲལ། ཡིད་ཕངས་པ་ཞིག་ལ་ཁོའི་མིག་ཟུང་ནི་རང་གི་ཨ་མའི་མིག་ཟུང་དང་འདྲ་རུང་། ཁོའི་
ཨ་མ་ལྟར་གསོན་ཤུགས་ཀྱི་འོད་སྣང་དང་ལྡན་པ་ཞིག་མ་རེད། ལན་རེར་རང་ཡན་ལང་ཤོར་
གྱི་རྣམ་འགྱུར་རེ་སྟོན་དུས་ད་གཟོད་འོད་མདངས་ཅུང་ཙམ་མཐོང་ཐུབ།
“ཇི་འདྲའི་ཡ་མཚན་ཞིག་རེད། ཁོ་ཨ་མ་དང་ངེད་གཉིས་ལ་བལྟ་རུ་གཏན་ནས་
ཡོང་མ་མྱོང་།” ཁོས་ལྡབ་ལྡིབ་ཀྱིས་དེ་ལྟར་བཤད། “ཁོས་ང་མཐོང་མྱོང་ངམ། གལ་ཏེ་
མཐོང་མྱོང་ན། ང་སྐབས་དེར་ད་དུང་བུས་པ་ཞིག་ཡིན་ངེས། ཁོ་ཇི་འདྲ་ཞིག་ཡིན་པ་ངས་
གཏན་ནས་དྲན་མ་བྱུང་།” “འོ། སྐུ་སྲས་ལིན་ཏོན།” ངས་བཤད་དོན། “དབྱིན་ལེ་
སུམ་བརྒྱ་ཡི་ལམ་ཐག་ནི་ཧ་ཅང་རིང་བ་རེད། ལོ་ངོ་བཅུ་ཡི་དུས་ཚོད་ཟེར་ན་ཡང་ཁྱོད་
ལ་མཚོན་ན་གོ་བ་ལེན་སྟངས་གཅིག་ཡོད་པ་རེད། མི་དར་མ་ཞིག་ལ་མཚོན་ན་གནས་
སྟངས་གཞན་ཞིག་ཡིན།
དོན་ངོ་མར་སྐུ་ཞབས་ཧེ་ཟི་ཁི་ལེ་ཧྥུ་ནི་ལོ་རེ་རེའི་དབྱར་ཁར་ཁྱོད་ཚོར་བལྟ་རུ་འགྲོ་
འདོད་ཡོད་མོད། ནམ་རྒྱུན་གོ་སྐབས་ཡག་པོ་ཞིག་མ་རྙེད་པ་ཡིན་ཡང་སྲིད། ད་ལྟ་ནི་ཡོད་
ཚད་འཕྱིས་དྲགས་པ་རེད། དེའི་སྐོར་གྱི་དོན་དག་རྣམས་ཁྱོད་ཀྱིས་མང་པོ་མ་འདྲི། ཁོ་ལ་
སུན་པོ་མ་བཟོ། དེ་ལྟར་བྱས་ན་ཕན་པ་མེད།”
དེའི་རྗེས་ཀྱི་ལམ་ཐག་རིང་པོར། བྱིས་པ་དེས་རྟ་ཐོག་ནས་རང་གི་སེམས་དོན་ཁོ་ནར་
འདང་བརྒྱབ་སྟེ་ང་ཚོ་རི་ཁྱིམ་གྱི་སྒོ་ར་ཡོད་སར་འབྱོར་རག་བར་ལུས། སྐབས་དེར་ངས་ཁོའི་
གདོང་གི་རྣམ་འགྱུར་ལ་བལྟས་ཏེ་ས་འདིར་དགའ་བ་ཡོད་མེད་ལ་བརྟགས་པ་ཡིན།
ཁོས་བརྐོས་རིས་ཅན་གྱི་ཁང་པའི་མདུན་ཐད་ལ་དམིགས་པ་གཏད་དེ། ཅུང་ཟད་དམའ་
བའི་སྒེའུ་ཁུང་དེ་ཚོ་དང་གང་སར་འཛིངས་ཏེ་སྐྱེས་པའི་གླ་བ་ཤིང་དང་འཁྱོག་ཅིང་སྒུར་
བའི་གསོམ་སྡོང་དེ་ཚོར་ཞིབ་ལྟ་བྱས་རྗེས་མགོ་བོ་འཕྲེད་དུ་གཡུག་ཙམ་བྱས་སོང་། ཁོའི་ནང་
སེམས་ནས་རི་ཁྱིམ་འདིའི་དབྱིབས་བཀོད་ལ་གཏན་ནས་དགའ་བོ་མེད་པ་གསལ་བོ་རེད།
ཡིན་ནའང་ཁོས་དེ་མ་ཐག་ཏུ་ལེ་བདའ་བྱས་མ་སོང་སྟེ་ཕལ་ཆེར་ཁང་པའི་ནང་རོལ་དུ་ཆད་
པ་ཁ་གསབ་བྱེད་ཐུབ་ས་གཞན་རེ་ཡོད་ཀྱང་སྲིད་སྙམ་པས་ལོས་ཡིན།
ཁོ་ད་དུང་རྟ་ཐོག་ནས་མར་བབས་མེད། ངས་སྒོ་ར་ཕྱེ་ནས་ནང་དུ་བསྐྱོད། སྐབས་དེར་
དུས་ཚོད་དྲུག་དང་ཕྱེད་ཀ་ཏག་ཏག་ཡིན། ཁྱིམ་དེས་མི་རྣམས་ཀྱིས་ཞོགས་ཟས་ཟོས་མ་
ཐག་རེད། གཞིས་གཡོག་གིས་དཀར་ཡོལ་དང་སྡེར་མ་རྣམས་ཉར་ཚགས་བྱས་ཏེ་སྒྲོག་ཙེ་
འབྱིད་ཀྱིན་གདའ། ཅོ་སེ་ཧྥུ་ནི་ཁོའི་སྦྱིན་བདག་གི་རྐུབ་སྟེགས་འགྲམ་དུ་ལངས་ཏེ་རྟ་ཕོ་
གྱོལ་བོ་ཞིག་གི་གཏམ་རྒྱུད་འཆད་བཞིན་ཡོད་ལ། ཧ་རེ་ཏོན་ནི་རྩྭ་རའི་ནང་དུ་ལས་ཀར་
འགྲོ་གྲབས་བྱེད་ཀྱིན་འདུག
“ཨ་རོག ནེ་ལི།”
ཧེ་ཟི་ཁི་ལེ་ཧྥུ་ཡིས་ང་མཐོང་མ་ཐག་དེ་ལྟར་བོས་བྱུང་། “མ་གཞི། ང་རང་སྐུ་དངོས་སུ་
རི་འདབས་ལ་བབས་ཏེ་ངའི་ཞར་བྱུང་ཅ་ལག་དེ་ལེན་དུ་འགྲོ་དགོས་བསམ་ཡོད་མོད། ད་
ནི་ཁྱོད་ཀྱིས་ངའི་བགོ་སྐལ་དུ་གཏོགས་པའི་ཅ་ལག་དེ་ཚུར་སྐྱེལ་ཡོང་བ་ཡིན་ནམ། ངས་
ཁོ་ལ་བཅོས་སྒྱུར་ག་འདྲ་གཏོང་ཐུབ་མིན་ཚོད་ལྟ་བྱེད་དགོས།”
ཁོ་ཡར་ལངས་ནས་སྒོ་ཁར་ཡོང་བ་ན། ཧ་རེ་ཏོན་དང་ཅོ་སེ་ཧྥུ་གཉིས་ཀྱང་རྗེས་སུ་
འབྲངས་ཤིང་། གཉིས་ཀས་ཁ་གདངས་ཏེ་དོན་དངོས་ཇི་འདྲ་ཞིག་ཡིན་མིན་ཤེས་འདོད་
ཆེ། སྙིང་རྗེ་འོས་པའི་ལིན་ཏོན་ཆུང་བས་ངོ་གདོང་དེ་གསུམ་གར་ལྟ་ཙམ་བྱས་རྗེས་སྐྲག་སྟེ་
སྐད་ཆ་ཡང་མི་ཤོད་པར་གྱུར། ཅོ་སེ་ཧྥུ་ཡིས་ཞིབ་ལྟ་ཞིག་བྱས་རྗེས་བཤད་རྒྱུར། “ཁོས་སྔར་
ནས་བརྗེས་ཟིན་པ་འདྲ། འདི་ནི་ཁོ་ཚང་གི་བུ་མོ་རེད།
ཧེ་ཟི་ཁི་ལེ་ཧྥུ་ཡིས་རང་གི་བུ་ལ་ཕུར་ཚུགས་སུ་བལྟས་བསྡད་པས་བུ་ཆུང་ནི་སྐྲག་སྟེ་
ལུས་པོ་འདར་སིག་རྒྱག་དགོས་བྱུང་། དེ་མུར་ཕ་དེའི་ངག་ནས་མཐོང་ཆུང་གི་དགོད་སྒྲ་
ཞིག་གྲགས་བྱུང་། “འོ། སྐྱབས་མགོན། ཇི་འདྲའི་མཛེས་མ་ཆུང་ཆུང་ཞིག ཇི་འདྲའི་སྙིང་
དུ་སྡུག་ཅིང་ཡིད་དབང་འཕྲོག་པའི་བུས་པ་ཞིག”
ཁོས་འུར་བརྒྱབ་དོན། “ཁོ་ཚོས་བུ་ཆུང་འདི་འབུ་སྐྱོགས་དང་འོ་ཞོ་ཁོ་ནས་གསོས་པ་
ཡིན་ནམ། ནེ་ལི། འདི་ངའི་ལན་ཆགས་ལོས་ཡིན། སྤྱིར་ང་ནི་དེ་འདྲའི་དོན་མེད་དུ་བཟང་
ཕྱོགས་ལ་རེ་སྨོན་བྱེད་མཁན་ཞིག་མིན་པ་གདོན་འདྲེ་ཡིས་ཀྱང་གསལ་བོར་ཤེས་ཡོད། ཡིན་
ནའང་ངས་འདི་འདྲའི་ཐབས་རྡུགས་ཤིག་ཏུ་གྱུར་ཡོད་པ་གཏན་ནས་དྲན་མ་མྱོང་།”
ངས་ནི་སྐྲག་འདར་རྒྱག་གིན་པའི་བྱིས་པ་དེ་ཇི་ལྟར་རྟ་ཐོག་ནས་བླངས་ཏེ་ཁྱིམ་དུ་
འགྲོ་བར་སྐུལ་དགོས་པ་ཡང་ཤེས་མ་སོང་། ཁོས་རང་གི་ཨ་ཕས་རང་ཉིད་ལ་གདེང་འཇོག་
བྱེད་ཀྱིན་པའི་སྐད་ཆའི་ནང་དོན་ཡང་ཧ་མི་གོ་ལ། མིག་མདུན་གྱི་རྣམ་འགྱུར་གདུག་རྩུབ་
དང་ལྡན་ཞིང་ཟུར་ཟ་དང་འཕྱ་དགོད་བྱེད་ཀྱིན་པའི་མི་ཆ་མེད་འདི་རང་གི་ཨ་ཕ་ཡིན་
མིན་ཡང་ཧ་མི་གོདེ་བས་ཁོ་ནི་དངངས་སྐྲག་དང་བཅས་ང་ལ་འབྱར་ནས་སྡོད། སྐུ་ཞབས་
ཧེ་ཟི་ཁི་ལེ་ཧྥུ་རྐུབ་སྟེགས་སྟེང་བསྡད་དེ་ཁོ་ཚུར་ཤོག་ཅེས་བོས་པ་ན། ཁོས་ངོ་གདོང་ངའི་
ཕྲག་པའི་རྒྱབ་ཏུ་སྦས་ཏེ་ངུ་མགོ་བརྩམས་བྱུང་།
“ཆོག་ཐལ། ཆོག་ཐལ།” ཧེ་ཟི་ཁི་ལེ་ཧྥུ་ཡིས་དེ་ལྟར་བཤད་ཀྱིན་ལག་པ་ཚུར་
བསྲིངས་ཏེ་སྤྱོད་པ་རྩུབ་མོས་བྱིས་པ་དེ་རང་གི་པུས་མོ་གཉིས་ཀྱི་བར་དུ་འཐེན་ཞིང་། ལག་
པས་མ་ནེ་བཟུང་སྟེ་ངོ་གདོང་ཡར་འགྱོགས་ཞོར། “ཆ་ལེ་ཆོ་ལེ་དེ་འདྲ་མ་བྱེད། ང་ཚོས་ཁྱོད་
བཟའ་མི་སྲིད། ལིན་ཏོན། དེ་ནི་ཁྱོད་ཀྱི་རུས་མིང་ཡིན་ནམ། ཁྱོད་ནི་རང་གི་ཨ་མ་ཁོ་ནའི་
བྱིས་པ་རེད་འདུག ངའི་རུས་མིང་ལ་གཏོགས་པའི་བགོ་སྐལ་དེ་གང་དུ་གཡུགས་ཟིན་པ་
ཡིན་ནམ།
ཙ་ཙི་ཞེས་སྨྲེ་སྔགས་མཚམས་མི་ཆད་པའི་བྱིའུ་ཕྲུག་ཁྱོད།” ཁོས་བྱིས་པའི་ཞྭ་མོ་
ཕུད་ཅིང་མདོག་སེར་སྐྱ་ཡིན་ལ་རྫུབས་མཐུག་པའི་སྐྲ་ལོ་དེ་ལྟག་རྒྱབ་ཏུ་འདེད་ཙམ་བྱས་
པ་དང་། ཡང་ཁོའི་དཔུང་བ་ཆུང་ཆུང་དང་མཛུབ་མོ་ཆུང་ཆུང་རྣམས་ལ་རེག་ཙམ་བྱས་
སོང་། དེ་ལྟར་མགོ་མཇུག་ཀུན་ལ་ཞིབ་ལྟ་བྱེད་པའི་སྒང་དེར། ལིན་ཏོན་ཆུང་བས་ངུ་
མཚམས་བཞག་ཅིང་། ཁོའི་སྔོ་ཞིང་ཆེ་བའི་མིག་ཟུང་དེས་ཚུར་རང་ལ་ཞིབ་ལྟ་བྱེད་ཀྱིན་
པའི་མི་དེར་ཕར་ཞིབ་ལྟ་ཡག་པོ་ཞིག་བྱས་སོང་།
“ཁྱོད་ཀྱིས་ང་ངོ་ཤེས་སམ།” ཧེ་ཟི་ཁི་ལེ་ཧྥུ་ཡིས་དྲིས་བྱུང་། སྐབས་དེར་ཁོས་བྱིས་པ་
དེར་གསལ་བོ་ཞིག་བལྟས་ཚར། དེའི་རྐང་པ་ཡང་ལག་ཟུང་དང་འདྲ་བར་སྙི་ཞིང་འཇམ་
པ་ཞིག་རེད་ཨང་། “མི་ཤེས།” ལིན་ཏོན་ཆུང་བས་དེ་ལྟར་བཤད་ཞོར་མིག་མདངས་ལས་
དངངས་སྐྲག་གི་ཉམས་ཤིག་ཤར་འདུག “དེ་ན་ཁྱོད་ཀྱིས་ངའི་མིང་གོ་མྱོང་ཡོད་ངེས་
རེད།” “མ་མྱོང་།” ཁོས་ཡང་བསྐྱར་ལན་བཏབ།
“མ་མྱོང་ངམ། ཁྱོད་ཀྱི་མ་རྒན་དེ་ངོ་མ་ཐལ་དྲགས་སོང་། མོས་ཁྱོད་ལ་བུ་ཡིས་ཕ་ལ་
གུས་བཀུར་བྱེད་དགོས་པ་རེད་ཅེས་དྲན་སྐུལ་ཞིག་ཀྱང་མི་བྱེད་དམ། དེ་ན་ངས་ཁྱོད་ལ་
བཤད། ཁྱོད་ནི་ངའི་བུ་རེད། ངས་ད་དུང་ཁྱོད་ལ་བཤད། ཁྱོད་ཀྱི་མ་རྒན་བསམ་ངན་གདོན་
མོ་དེས་ཁྱོད་ལ་ཨ་ཕ་ཇི་འདྲ་ཞིག་ཡོད་པ་ཡང་ཤེས་སུ་མ་བཅུག་པ་རེད།
ཨ་རོགས། ཁྱོད་སྐྲག་དགོས་དོན་མེད། ཕྱི་སྣུར་བྱེད་དོན་ཅི་ཡོད། ངོ་གདོང་དམར་
པོར་འགྱུར་དོན་ཅི་ཡིན། འོན་ཀྱང་དེ་ནི་མི་ལེགས་པ་ཞིག་མ་རེད། མ་མཐའ་ཡང་ཁྱོད་
ཀྱི་ཁྲག་གི་ཁ་དོག་དཀར་པོ་མིན་པ་ཤེས་ཐུབ། བྱིས་པ་ཡ་རབས་ཤིག་བྱོས་དང་། ངས་ཁྱོད་
ལ་གྱོང་ཁུར་དུ་འཇུག་མི་སྲིད། ནེ་ལི། གལ་ཏེ་ཁྱོད་ཐང་ཆད་ན་འདིར་བསྡད་དེ་ངལ་གསོ་
བྱོས། ཐང་མི་ཆད་ན་ལམ་སེང་ཕྱིར་འགྲོ་ཆོག ངས་ཚོད་དཔག་བྱས་ན། ཁྱོད་ཀྱིས་འདི་རུ་
མཐོང་བ་དང་ཐོས་པ་ཆ་ཚང་ཕྱིར་སོང་ནས་འཇོལ་མོ་གཞིས་ཀའི་ནུས་མེད་སྟོབས་ཟད་དེ་
ལ་བཤད་ངེས་རེད། གལ་ཏེ་ཁྱོད་ད་དུང་འདི་རུ་བསྡད་ན། གདོན་ཕྲུག་ཆུང་ཆུང་འདི་ཡང་
སེམས་པ་བརྟན་པོ་མི་ཡོང་།”
“ཆོག་ཐལ།” ངས་ལན་བཏབ་དོན། “ཁྱོད་ཀྱིས་བྱིས་པ་འདི་ལ་ཅུང་ཟད་གཅེས་རོགས། 
སྐུ་ཞབས་ཧེ་ཟི་ཁི་ལེ་ཧྥུ། དེ་མིན་ན་ཁོ་ཁྱོད་ཀྱི་ཁྱིམ་མིར་འགྱུར་བའི་ངེས་པ་མེད།
འཇིག་རྟེན་ཡངས་པའི་ཁྱོན་འདི་ན། ཁོ་ནི་ཁྱོད་ཀྱི་ཉེ་མི་གཅིག་པུ་དེ་རེད། ཡིད་ལ་ཟུངས།”
“ངས་ཁོ་ལ་གཅེས་སྤྲས་བྱེད་ངེས་ཡིན། ཁྱོད་ཀྱི་བློ་བདེ་བར་གྱིས།” ཁོས་དེ་ལྟར་
བཤད་རྗེས་གད་མོ་བགད་སོང་། “ཡིན་ནའང་ངས་ནི་མི་གཞན་ལ་ཁོར་གཅེས་པའི་གོ་
སྐབས་སྤྲོད་མི་འདོད། ཁོའི་སེམས་པ་ང་ཁོ་ནར་ཕྱོགས་དགོས། སུ་ཡང་ངེད་གཉིས་ཀྱི་བར་
ལ་འཚང་མི་ཆོག དེ་བས་ངས་ད་ལྟ་ཉིད་ནས་བཟུང་ཁོ་ལ་གཅེས་མགོ་རྩོམ་རྒྱུ་ཡིན། ཅོ་སེ་
ཧྥུ། བྱིས་པ་འདིར་ནངས་ཇ་ཞིག་ཁྱེར་ཤོག ཧ་རེ་ཏོན། གླེན་ལྐུགས་ཀྱི་ཕག་རྒན། ལས་ཀ་
བསྒྲུབ་ཏུ་སོང་།'
“དངོས་གནས་དེ་འདྲ་རེད། ནེ་ལི།” མི་གཞན་ཚང་མ་ཕར་སོང་རྗེས་ཁོས་མུ་མཐུད་
དུ་བཤད་རྒྱུར། “ངའི་བུ་འདི་ཁྱོད་ཚང་གི་སྦྱིན་བདག་བྱེད་རྒྱུའི་རེ་བ་ཆེན་པོ་འདུག ངས་ཁོ་
མགྱོགས་པོར་འཆི་རུ་འཇུག་ག་ལ་འདོད། མ་མཐའ་ཡང་ཁོ་རྒྱུད་འཛིན་པ་བྱེད་པའི་གདེང་
ཚོད་ཡོད་ཚར་རྗེས་བཤད་ཆོག ཡང་གཅིག་བཤད་ན། ཁོ་ནི་ངའི་ཤ་ཁྲག་ལས་ཆད་པ་རེད།
ངས་ནི་དགའ་དགའ་སྤྲོ་སྤྲོའི་ངང་རང་གི་བུ་རྒྱུད་ཀྱིས་ཁོ་ཚང་གི་རྒྱུ་ནོར་འབོར་ཆེན་རྒྱུད་
འཛིན་བྱེད་པར་ལྟད་མོ་བལྟ་དགོས། ངེད་ཚང་གི་བུ་ཕྲུག་གིས་སྒོར་རྡོག་འགའ་བཏང་སྟེ་ཁོ་
ཚང་གི་བུ་ཕྲུག་གླས་ཏེ་རང་གི་ཕ་མེས་ཀྱི་ཞིང་ས་རྨོ་འདེབས་བྱེད་དུ་འཇུག་དགོས།
དེ་ལྟར་དྲན་པའི་མོད་ལ་ངས་ད་གཟོད་ཁྱི་ཕྲུག་ཨེ་དི་ཀ་དེར་བཟོད་སྒོམ་བྱེད་ཐུབ་
ཙམ་འདུག དེ་མ་གཏོགས་བྱིས་པ་ཁོ་རང་ལ་མཚོན་ན། ང་ནི་ཁོ་ལ་མི་དགའ་བར་མ་ཟད་
ད་དུང་སྡང་བ་ཞིག་རེད། རྒྱུ་མཚན་ནི་ཁོས་ང་ལ་འདས་དོན་དྲན་དུ་འཇུག་པས་རེད།
ཡིན་ནའང་གོང་གི་དོན་དེའི་ཆེད་དུ་ངས་ཁོ་ལ་གུ་ཡངས་གནང་ཆོག ཁོ་ང་དང་མཉམ་དུ་
བསྡད་ན་བདེ་ཞིང་སྐྱིད་པོ་ཡོང་ངེས། ངས་ཕྱོགས་གང་ཐད་ནས་གཅེས་སྐྱོང་བྱ་ངེས་ཡིན།
ཁྱོད་ཀྱི་སྦྱིན་བདག་གིས་རང་གི་བུ་ཕྲུག་སྐྱོང་ཚུལ་དང་ཁྱད་པར་ཅི་ཡང་མེད། 
ངས་ཐོག་ཁང་དུ་ཁང་པ་ཡག་པོ་ཞིག་བཀོད་སྒྲིག་བྱས་ཚར་ཡོད། ད་དུང་ཁོ་ལ་དགེ་རྒན་ཞིག་བོས་
ཡོད། དགེ་རྒན་གཟའ་འཁོར་གཅིག་ལ་ཐེངས་གསུམ་རེར་དབྱིན་ལེ་ཉི་ཤུ་ཡི་ཕ་རོལ་ནས་
ཚུར་ཕེབས་ཏེ། ཁོས་ཅི་ཞིག་སློབ་འདོད་ན་དེ་ཁྲིད་ངེས་རེད། ངས་ད་དུང་ཧ་རེ་ཏོན་ལ་
ཁོའི་ཁར་ཉན་དགོས་ཞེས་གདམས་ཡོད། དོན་དངོས་ཐོག ངས་ཡོད་ཚད་བཀོད་སྒྲིག་བྱས་
ཡོད། ཁོ་ཡར་བསྐྱོར་ནས་མཐོ་རིམ་སྐུ་ཞབས་ཤིག་ཏུ་གསོ་སྐྱོང་བྱེད་འདོད་པ་སྟེ། རང་གི་
ཉེ་འཁོར་གྱི་མི་རྣམས་ལས་ཐོབ་ཐང་མཐོ་བར་རློམ་པའི་རང་སྣང་ཅན་དེ་འདྲ་ཞིག
འོན་ཀྱང་ཡིད་ཕངས་པ་ཞིག་ལ། ཁོ་ནི་དེ་འདྲའི་མི་གཞན་པས་རམ་འདེགས་བྱེད་
རིན་ཡོད་པ་ཞིག་མ་རེད། གལ་ཏེ་ང་ལ་འཇིག་རྟེན་འདིར་བདེ་སྐྱིད་ཅིག་ཡོད་ཚེ། དེ་ནི་
ཁོར་གཞན་གྱི་ང་རྒྱལ་དུ་བརྩི་རུང་བའི་རིན་ཐང་དང་ཁྱད་ཆོས་ཤིག་ཡོད་རྒྱུ་དེ་རེད། ཡིན་
ནའང་གདོང་མདོག་སྐྱ་ཞིང་། ངུ་ལ་ཁད་བྱེད་པའི་གདོན་ཕྲུག་འདིས་ངའི་སེམས་ལ་ཆུ་
འཁྱག་ཅིག་བླུགས་སོང་།”
ཁོས་དེ་ལྟར་བཤད་པའི་སྐབས་སུ། ཅོ་སེ་ཧྥུ་ཡིས་འོ་ཕྱེ་སྐྱོ་མ་གཞོང་བ་གང་ཁྱེར་
ནས་སླེབས་བྱུང་། ཁོས་དེ་ལིན་ཏོན་ཆུང་བའི་མདུན་དུ་བཞག་པ་ན། བྱིས་པ་དེས་ཁ་
ཟས་ཐབས་ཆག་དེ་དཀྲུགས་ཙམ་བྱས་རྗེས་ཁོས་ནི “འདི་འདྲ་ཟ་འཐུང་བྱེད་ཐབས་
མི་འདུག” ཅེས་བསྒྲགས་བྱུང་། ངས་བལྟས་ན་གཞིས་གཡོག་རྒན་པ་དེ་དང་ཁོའི་སྦྱིན་
བདག་གཉིས་ཀས་བྱིས་པ་འདི་བློར་མི་འབབ་པའི་བསམ་ཚུལ་ནི་གཅིག་འདྲ་རེད། ཡིན་
ནའང་ཁོས་ནི་རང་གི་མ་རངས་པའི་རྣམ་འགྱུར་དེ་རེ་ཞིག་མར་མི་གནོན་ག་མེད་ཡིན་ཏེ།
རྒྱུ་མཚན་ནི་ཧེ་ཟི་ཁི་ལེ་ཧྥུ་ཡིས་གཞིས་གཡོག་ཚང་མས་བྱིས་པ་འདིར་གུས་བཀུར་བྱེད་
དགོས་ཞེས་བཤད་ཡོད།ཟ་ཐབས་མི་འདུག་གམ།” ཅོ་སེ་ཧྥུ་ཡིས་ལིན་ཏོན་ཆུང་བར་ལད་ཟློས་ཀྱི་ཚུལ་
དུ་དེ་ལྟར་བཤད་ཅིང་། ཁོའི་ངོ་གདོང་ལ་ལྟ་ཞོར་སྐད་གདངས་ཇེ་དམའ་རུ་བཏང་སྟེ་ལྡབ་ལྡིབ་
ངང་བཤད་དོན། “སྐུ་སྲས་ཧ་རེ་ཏོན་ལོ་ན་ཆུང་དུས་ཀྱང་འདི་ཟོས་པ་ཡིན། ཁོས་ཟ་
ཆོག་ན་ཁྱོད་ཀྱིས་ཟ་མི་ཆོག་པ་ཅི་ཡོད། ངས་དེ་ལྟར་དྲན་པ་ཡིན།”
“ངས་འདི་མི་ཟ།” ལིན་ཏོན་ཆུང་བས་ཕྱིར་ལན་བཏབ་དོན། “འདི་ཕར་ཁྱེར།” ཅོ་
སེ་ཧྥུ་ཡིས་ཁོང་ཁྲོས་དབུགས་འཚང་བཞིན་དུ། དེ་ང་ཚོའི་མདུན་ལ་ཁྱེར་ཡོང་སྟེ། “འདི་མི་
ཞིམ་རྒྱུ་ཅི་ཡོད།" ཁོས་དེ་ལྟར་བཤད་ཞོར་སྡེར་མ་ཧེ་ཟི་ཁི་ལེ་ངྷུ་ཡི་སྣ་མདོར་གཏད་བྱུང་།
“སྐྱོ་མ་འདི་མི་བཟང་རྒྱུ་ཅི་ཡོད།” ཧེ་ཟི་ཁི་ལེ་ཧྥུ་ཡིས་བཤད་དོན། “རེད་ཡ།” ཅོ་
སེ་ཧྥུ་ཡིས་ལན་བཏབ་དོན། “གཅེས་ལང་དུ་བཏང་བའི་བྱིས་པ་དེས་ཁོས་ནི་འདི་ཟ་ཐབས་
མི་འདུག་ཟེར། ཡིན་ནའང་ངས་བལྟས་ན་མི་བཟང་རྒྱུ་ཅི་ཡང་མི་འདུག ཁོའི་ཨ་མའི་བྱ་
བ་སྤྱོད་ལམ་ཡང་འདི་འདྲ་ཞིག་ཡིན། ང་ཚོས་འབྲུ་རིགས་བཏབ་སྟེ་ཁོ་ཚོའི་ཆེད་དུ་སོབ་
གོར་བསྲེགས་ན། ཁོ་ཚོས་ད་དུང་ང་ཚོར་གཙང་སྦྲ་མེད་ཟེར་བ་རེད།”
“ཁོའི་ཨ་མའི་སྐོར་དེ་ང་ལ་མ་གླེང་།” སྦྱིན་བདག་གིས་ཁོང་ཁྲོའི་ངང་བཤད་
རྒྱུར། “ཁོས་ཟ་རུང་བའི་ཁ་ཟས་ཤིག་ཁྱེར་ཤོག་དང་དེས་ཆོག ཁོས་ནམ་རྒྱུན་ཅི་ཞིག་
ཟ་བ་རེད། ནེ་ལི།”
ངས་ཁོ་ལ་འོ་མ་དྲོན་པོའམ་ཇ་ཚ་མོ་ཕོར་བ་གང་སྤྲད་ན་འགྲིག་ཅེས་གྲོས་མགོ་བཏོན་
པ་ན། གཞིས་གཡོག་རྒན་པ་དེ་གྲ་སྒྲིག་བྱེད་དུ་ཕྱིན། ཆོག་འདུག ངའི་སེམས་སུ་ཁོའི་ཕ་
རྒན་གྱི་སྒེར་སེམས་དེའི་དབང་གིས་ཁོའི་འཚོ་བ་དེ་འདྲ་སྡུག་མོ་ཞིག་ཏུ་འགྱུར་མི་དགོས་
ཀྱང་སྲིད་སྙམ།
ཧེ་ཟི་ཁི་ལེ་ཧྥུ་ཡིས་བྱིས་པ་དེའི་ལུས་ཕུང་ཤིན་ཏུ་མི་བཟང་བས་ཁོའི་འདོད་པར་བསྟུན
དགོས་པ་ཤེས་འདུག ངས་སྐུ་ཞབས་ལིན་ཏོན་ལ་ཡང་ཧེ་ཟི་ཁི་ལེ་ཧྥུ་ཡིས་བྱིས་པ་དེར་བཟུང་
བའི་རྣམ་འགྱུར་སྙན་ཞུ་བྱས་ཏེ། ཁོའི་སེམས་བདེ་ལ་ཅུང་ཟད་འབབ་ཏུ་འཇུག་དགོས།
ང་ནི་མུ་མཐུད་དུ་དེ་རུ་སྡོད་རྒྱུའི་རྒྱུ་མཚན་གཞན་མ་རྙེད་པས་འཇམ་ཅག་གེར་སྒོར་བུད་
པ་ཡིན། སྐབས་དེར་སྒོ་ཁྱི་ཞིག་མདུན་དུ་སླེབས་ཏེ་ལིན་ཏོན་ཆུང་བར་དགའ་གཅེས་
ཀྱི་རྣམ་འགྱུར་སྟོན་པ་དང་། ཁོ་ནི་སྐྲག་ནས་དེ་ཕར་འདེད་ཅི་ཐུབ་བྱེད་ཀྱིན་ཡོད། ཡིན་
ནའང་ཁོས་རྣམ་རིག་བསྒྲིམས་ཏེ་དོགས་ཟོན་བྱས་འདུག་པས་ཇི་ལྟར་བྱས་ཀྱང་གསང་
ཐབས་མ་བྱུང་། ངས་སྒོ་བརྒྱབ་མ་ཐག་ཁྱིམ་ནང་ནས་ངུ་འབོད་ཀྱི་སྒྲ་ཞིག་གྲག་བྱུང་། བྱིས་
པ་དེས་མཚམས་མི་ཆད་པར་སྐད་ཤུགས་ཆེན་པོས། “ང་འདི་རུ་མ་བསྐྱུར། ང་འདི་རུ་མི་
སྡོད། ང་འདི་རུ་འདུག་མི་འདོད།” ཅེས་འུར་སྐད་བརྒྱབ་བྱུང་ལ། འུར་སྐད་དེ་དང་མཉམ་
དུ་ཁང་པའི་ནང་རོལ་ནས་སྒོ་གཏན་དམ་པོར་བརྒྱབ་སོང་། དེ་ནི་ཁོ་ཚོས་བྱིས་པ་དེ་ཕྱི་རུ་
རྒྱུགས་མི་ཡོང་བའི་ཆེད་དུ་བྱས་པ་འདྲ། ང་ནི་རྟ་ཆུང་མུས་ནེར་ཞོན་ཞིང་མགྱོགས་པོར་
མདུན་ལ་རྒྱུགས་པ་ཡིན། དེ་ལྟར་ངས་དུས་ཡུན་ཐུང་ངུའི་རིང་གི་སྲུང་སྐྱོང་པའི་འགན་
འཁྲི་དེ་རྫོགས་པར་བྱས་པ་ཡིན།

ལེའུ་ཉེར་གཅིག་པ།

ཉིན་དེར་བུ་མོ་ཆུང་ཆུང་ཁཱ་སེ་ཡིས་ང་ཚོ་མགོ་ན་རུ་བཅུག་བྱུང་། མོ་ཞོགས་པ་སྔ་མོ་
ནས་ཡར་ལངས་ཏེ་རང་གི་ཕ་སྤུན་ནུ་བོ་དང་མཉམ་དུ་རྩེ་དགོས་ཟེར། ཡིན་ནའང་མོའི་ནུ་བོ་
ནི་སྔར་ནས་ཁྱིམ་འདི་དང་བྲལ་ཚར་ཡོད། གནས་ཚུལ་དེ་ཤེས་རྗེས་མོས་ལན་རེར་ངུ་ཞིང་
ལན་རེར་དངན་པ་འཐེན་པས། ཨེ་དི་ཀ་ཡིས་མོར་ཡུན་རིང་མ་འགོར་བར་ནུ་བོ་ཕྱིར་ཁྱིམ་ལ་
ཁྲིད་ཡོང་ངེས་ཞེས་སེམས་གསོ་མི་བྱེད་ག་མེད་དུ་གྱུར། ཡིན་ནའང་ཨེ་དི་ཀ་ཡིས་སྐད་ཆའི་
མཇུག་ཏུ་གལ་ཏེ “ངའི་རང་དབང་ལ་ཡོང་ན” ཞེས་པའི་ཐེ་ཚོམ་གྱི་ཚིག་གཅིག་བསྣན་
སོང་། ཡིན་ནའང་དོན་དུ་རེ་བ་དེ་ནི་འགྲུབ་ཐབས་མེད་པ་ཞིག་རེད་ཨང་།
ཁས་ལེན་དེ་ལྟ་བུ་ཞིག་གིས་ཁཱ་སེ་ཡི་སེམས་ངལ་ཞི་བར་བྱེད་མ་ཐུབ་ན་ཡང་། དུས་
ཀྱི་འགྲོས་དང་བསྟུན་ནས་ནུས་པ་ཐོན་སོང་། དེའི་རྗེས་ནས་ཀྱང་མོས་ལན་རེར་རང་གི་ཨ་
ཕར་ལིན་ཏོན་ཆུང་བ་ནམ་ཞིག་ཕྱིར་ཡོང་ངེས་ཞེས་དྲི་བ་འདོན་ན་ཡང་། ཕ་སྤུན་ནུ་བོའི་
བཞིན་རས་རིམ་གྱིས་མོའི་དྲན་ངོགས་ནས་རབ་རིབ་ཏུ་གྱུར། ཕྱིས་སུ་དངོས་གནས་ཡང་
བསྐྱར་ངོ་འཕྲད་དུས།མོས་ཁོ་ངོ་ཡང་མི་ཤེས་པར་གྱུར་འདུག
ང་རང་དོན་དག་རེ་བསྒྲུབ་ཆེད་ཅི་མོའུ་ཏོན་ལ་འགྲོ་ཐེངས་རེ་རེར། སྟབས་འགྲིག་
ནས་རླུང་ཁའི་རི་ཁྱིམ་གྱི་གཞིས་གཉེར་བུད་མེད་དེ་དང་འཕྲད་དུས། ནམ་ཡང་སྦྱིན་
བདག་ཆུང་བ་དེའི་གནས་ཚུལ་འདྲི་རྩད་བྱས་པ་ཡིན། རྒྱུ་མཚན་ནི་བུ་ཆུང་དེ་ནམ་རྒྱུན་
མཐོང་རྒྱུ་མེད་པས་རེད། མ་གཞི་ཁོ་ནི་ཁཱ་སེ་རེན་དང་འདྲ་བར་ཁྱིམ་སྒོར་གཏན་ནས་མི་
འབུད་པ་ཞིག་ཡིན་འདུག ངས་ཁྱིམ་འཛིན་ཞལ་ཏ་མ་དེའི་ངག་ལས་གོ་བ་ལྟར་ན། ཁོ་ནི་
ན་རྒྱུ་ཚ་རྒྱུ་མང་ཞིང་ཞབས་ཏོག་སྒྲུབ་དཀའ་མོ་ཞིག་ཡིན་པ་འདྲ། མོས་བཤད་རྒྱུར། “ཧེ་
ཟི་ཁི་ལེ་ཧྥུ་ནི་སྔོན་ཆད་ལས་ཀྱང་ཁོ་ལ་མི་དགའ་བར་གྱུར་འདུག སྤྱིར་བཏང་ཁོས་རང་
སེམས་ཀྱི་མི་འདོད་པའི་སྣང་བ་དེ་བཙན་གྱིས་བཀག་ནས་ཕྱི་རུ་ཕུད་ཀྱིན་མེད་ན་ཡང་།
བུ་ཆུང་དེ་དང་མཉམ་དུ་ཁང་པ་གཅིག་གི་ནང་དུ་སྐར་མ་འགའི་རིང་ལ་ཡང་སྡོད་མི་
བཟོད་པ་རེད། ཁོ་གཉིས་ཀྱིས་ཕན་ཚུན་ལ་ཁ་བརྡ་བྱེད་པ་ཤིན་ཏུ་ཉུང་། ལིན་ཏོན་ཆུང་
བས་ཁོ་ཚོས་ཚོམས་ཆེན་ཞེས་འབོད་ཀྱིན་པའི་ཁང་མིག་ཅིག་ཏུ་བསླབ་གཞིར་སྦྱོང་བ་
སོགས་བྱས་ཏེ་མཚན་གང་བསྐྱལ་བའམ། ཡང་ན་ཉིན་ཧྲིལ་བོར་མལ་ཁྲིའི་སྟེང་ཉལ་ནས་
སྡོད་པ་རེད། རྒྱུ་མཚན་ནི་ཁོ་ལ་ནམ་རྒྱུན་སྙུང་གཞི་བྱུང་བ་སྟེ། ལུ་བ་དང་ཆམ་པ་ཕོག་པ་
སོགས་ན་རྒྱུ་ཚ་རྒྱུ་ཤིན་ཏུ་མང་བའི་ཕྱིར།”
“ངས་དེ་འདྲའི་སེམས་དཔངས་དམའ་བའི་མི་ཞིག་མཐོང་མ་མྱོང་།” བུད་མེད་དེས་
མུ་མཐུད་དུ་བཤད་རྒྱུར། “ད་དུང་རང་གིས་རང་ལ་དེ་འདྲའི་གཅེས་སྤྲས་བྱེད་མཁན་གྱི་
མི་ཞིག་ཀྱང་མཐོང་མ་མྱོང་། དགོང་མོར་སླེབས་རྗེས་ངས་དར་ཅིག་རིང་ལ་སྒེའུ་ཁུང་ཕྱེ་
ན་ཡང་། ཁོས་ལེ་བདའ་མང་པོ་ཞིག་བྱེད་ངེས་ཏེ། མཚན་མོ་ཁང་པའི་ཕྱི་རོལ་གྱི་མཁའ་
དབུགས་ཤིག་རྔུབ་ག་ལ་རུང་། དེ་ནི་སྲོག་ཤོར་དུ་འཇུག་པའི་དོན་དག་ཚབས་ཆེན་ཡིན་
ཟེར། དབྱར་གཞུང་གི་མཚན་མོར་ཡང་ཁོའི་ཁང་པའི་ནང་དུ་མེ་ཞིག་འབུད་དགོས། ཅོ་སེ་
ཧྥུ་ཡི་དུ་ཚག་ནི་ལྷག་ཏུ་ཁོས་དུག་ལྟ་བུ་ཞིག་ཏུ་ལྟ་བ་རེད། ཁོས་ནམ་རྒྱུན་ཀ་ར་སོགས་ཁ་
ཟས་ཞིམ་པོ་འབའ་ཞིག་བཟའ་དགོས་ཟེར། ད་དུང་ནམ་རྒྱུན་འོ་མ་འཐུང་དགོས། ཁ་ཞིག་
གྲག་མ་ཐག་འོ་མ་གླེང་ཡོང་། ང་ཚོ་གཞིས་གཡོག་རྣམས་ལ་དཀའ་ཚེགས་ཇི་འདྲ་ཆེ་བར་
ཁོས་ཁ་ཡ་གཏན་ནས་མི་བྱེད། ཁོ་ནི་དེ་གར་ཙོག་པུར་ལུས་ལ་ཕྱུ་བ་རིང་པོ་གཡོགས་ནས
མེ་ཐབ་འགྲམ་གྱི་རྐུབ་སྟེགས་སྟེང་སྡོད་ཅིང་། ལྕགས་གདང་སྟེང་སོབ་གོར་བསྲེགས་མ་དང་
ཆུ་སོགས་ཁོའི་ཟ་འདོད་འཐུང་འདོད་ཀྱི་ཁ་ཟས་དང་བཏུང་བ་འདྲ་མིན་བཞག་ཡོད།
མཚམས་ལན་རེར། ཧ་རེ་ཏོན་གྱིས་ཁོ་ལ་སྙིང་རྗེ་སྐྱེས་ཏེ་རྩེད་རོགས་རེ་བྱེད། ཧ་རེ་
ཏོན་ནི་སྤྱོད་ལམ་ཅུང་ཟད་རྩུབ་རུང་སེམས་ངན་ཞིག་མིན། ཡིན་ནའང་ཁོ་གཉིས་མཉམ་
དུ་རྩེ་ན་ཡུད་ཙམ་མ་འགོར་བར་འགྲིག་མཐུན་མེད་པ་སྟེ། གཅིག་གིས་ཁ་ནས་སྤྱོ་ཚིག་
བཙན་པོ་སྨྲ་ཞིང་། གཞན་ཅིག་ཤོས་དེ་སྐད་ཤུགས་ཆེན་པོས་ངུ་མགོ་རྩོམ། གལ་ཏེ་ཁོ་སྦྱིན་
བདག་གི་བུ་མིན་ན། ཨེན་ཧྲབ་ཀྱིས་ཁོ་རྡུང་ནས་ཤ་ཉོག་རུས་ཉོག་ཏུ་བཏང་ན་ཡང་སྦྱིན་
བདག་དགའ་ནས་གད་མོ་འཆོར་ངེས་རེད། ད་དུང་གལ་ཏེ་སྦྱིན་བདག་གིས་བྱིས་པ་དེ་ཇི་
འདྲའི་སྐྱིད་རྒྱག་པར་མཁས་པ་ཞིག་ཡིན་པ་གསལ་བོར་ཤེས་པའམ། ཐ་ན་ཟུར་ཙམ་ཤེས་
སོང་ན་ཡང་ཁོ་ཁྱིམ་ནས་ཕྱི་ལ་བདའ་ངེས་པ་ཁོ་ཐག་རེད། ཡིན་ནའང་དེ་འདྲའི་ཚབས་ཆེ་
བའི་དོན་དག་འབྱུང་ཐབས་མེད་དེ། རྒྱུ་མཚན་ནི་སྦྱིན་བདག་ནམ་རྒྱུན་ཚོམས་ཆེན་ནང་
མི་ཡོང་ལ། ཁྱིམ་ནང་ལིན་ཏོན་ཆུང་བ་མཐོང་མ་ཐག་མྱུར་དུ་ཐོག་ཁང་ལ་སོང་ཞེས་རང་
གི་མཐོང་ལམ་དུ་མི་མངོན་པར་བྱེད།”
གོང་གི་ཁ་བརྡ་དེར་ཉན་རྗེས་ཧེ་ཟི་ཁི་ལེ་ཧྥུ་ཆུང་བ་དེར་མི་སུས་ཀྱང་གདུང་སེམས་
སྐྱེས་ཀྱིན་མེད་པ་ཤེས་ཡོང་། དེའི་དབང་གིས་ཁོ་ནི་སྔར་ལས་ཀྱང་སྒེར་སེམས་ཆེ་ཞིང་ཡི་
མུག་པ་ཞིག་ཏུ་ག་ལེར་འགྱུར་བཞིན་པ་སྟེ། དོན་ངོ་མར་ཁོའི་རང་གཤིས་དེ་འདྲ་ཞིག་མིན་
ཡང་སྲིད། སྤྱིར་བཏང་ཁོའི་ལས་དབང་ངན་པར་སྙིང་རྗེ་ཞིག་སྐྱེས་ན་ཡང་།
དེ་ནས་བཟུང་ང་ཡང་ཁོ་ལ་དོ་སྣང་བྱེད་འདོད་ཇེ་ཆུང་དུ་སོང་། གལ་ཏེ་ཁོ་ང་ཚོ་དང་
མཉམ་དུ་འཚོ་བ་རོལ་ཐུབ་པ་ཡིན་ན་འདི་འདྲ་ཞིག་ཡིན་མི་སྲིད།
སྐུ་ཞབས་ཨེ་དི་ཀ་ཡིས་ནམ་རྒྱུན་ང་ལ་ཁོའི་སྐོར་རྩད་གཅོད་བྱོས་ཞེས་སྐུལ་མ་
གཏོང་། ཕལ་ཆེར་ཁོས་བུ་ཆུང་དེ་དྲན་གྱིན་ཡོད་ལ། ཐ་ན་ཉེན་ཁ་བརྒྱུད་དགོས་རུང་
ཁོ་ལ་བལྟ་རུ་འགྲོ་འདོད་འདུག ཐེངས་ཤིག་ཁོས་ང་མངགས་ཏེ་ཕ་གིའི་གཞིས་གཉེར་བུད་
མེད་དེ་ལ་ལིན་ཏོན་ཆུང་བ་གྲོང་སྡེ་འདིར་ཡོང་མྱོང་ངམ་ཞེས་འདྲི་རུ་བཅུག་སོང་། མོས་
བུ་ཆུང་དེ་ཐེངས་གཉིས་ལ་ཡོང་མྱོང་། ཁོའི་ཨ་ཕ་དང་མཉམ་དུ་རྟར་ཞོན་ནས་ཕྱིན་པ་རེད།
ཧ་ལམ་ཐེངས་རེར་ཉིན་གསུམ་བཞི་རེ་འགོར་འགྲོ། ཁོས་ནམ་རྒྱུན་རང་ཉིད་ཤིན་ཏུ་ཐང་
ཆད་པའི་ཉམས་སྣང་ཞིག་སྟོན་གྱིན་འདུག་ཟེར། གལ་ཏེ་ངས་དྲན་པ་ནོར་མེད་ན། ཧེ་ཟི་
ཁི་ལེ་ཧྥུ་ཆུང་བ་ཁྱིམ་དེར་ཁྲིད་ནས་ལོ་གཉིས་འགོར་རྗེས་གཞིས་གཉེར་བུད་མེད་དེ་བུད་
སོང་། མོའི་ཚབ་ཏུ་ཡོང་བའི་གཞིས་གཉེར་བུད་མེད་དེ་ངས་ངོ་མི་ཤེས། མོ་ད་ལྟ་ཡང་ཁོ་
ཚང་ན་ཡོད་པ་རེད།
དུས་ཚོད་ནི་ཆུ་བོའི་རྒྱུན་དང་འདྲ། མི་རྣམས་ཀྱིས་ཉི་མ་རེ་རེ་བཞིན་ཕར་བསྐྱལ་
ཞིང་། མ་ཤེས་མ་ཚོར་བའི་ངང་ནས་དུས་ཡུན་རིང་མོ་ཞིག་འགོར་རྗེས། བུ་མོ་ཁཱ་སེ་ཡང་མོ་
ལོ་བཅུ་དྲུག་ལ་སླེབས་འདུག ལོ་རེར་མོའི་སྐྱེ་སྐར་གྱི་ཉིན་མོར་ང་ཚོས་དགའ་སྟོན་གྱི་ཆོ་ག་
སོགས་ཅི་ཡང་མི་སྤེལ་ཏེ། རྒྱུ་མཚན་ཉིན་མོ་དེ་ནི་ངེད་ཚང་གི་སྦྱིན་བདག་མའི་འདས་སྐར་
ཡང་ཡིན་པའི་ཕྱིར། མོའི་ཨ་ཕ་ནམ་རྒྱུན་ཉིན་དེར་དཔེ་ཁང་དུ་འཛུལ་ནས་ཉི་མ་ནུབ་རག་
བར་སྡོད་ཅིང་། ས་སྲོད་ཀྱི་དུས་སུ་ཕྱི་རོལ་ལ་འཆམ་འཆམ་དུ་འགྲོ་ལ། ཐད་ཀར་ཅི་མོའུ་
ཏོན་ལྷ་ཁང་གི་བང་སོའི་ཚལ་དུ་བསྐྱོད་ཅིང་དེ་རུ་ཡུན་རིང་ཞིག་ལ་ཕར་འགྲོ་ཚུར་འགྲོ་
བྱས་ནས་སྡོད་པ་དང་། ནམ་གུང་ཡོལ་རྗེས་ད་གཟོད་ཕྱིར་རང་ཁྱིམ་དུ་ལོག་ཡོང་། དེ་བས་
ཉིན་དེར་ཁཱ་སེ་རེན་མོ་རང་ཉིད་གང་འདོད་ཀྱིས་རྩེད་མོར་གཡེང་སྟེ་སྡོད་པ་ལས་མེད།
ལོ་དེའི་ཟླ་གསུམ་པའི་ཚེས་ཉི་ཤུ་ཉིན་ཉི་འོད་དྲོ་ཞིང་མཁའ་རླུང་འཇམ། མོའི་ཨ་ཕ་
ཕྱིར་རང་ཁྱིམ་དུ་ལོག་རྗེས། ངེད་ཚང་གི་སྲས་མོས་གོས་རྒྱན་སོགས་ལེགས་པར་སྤྲས་ཤིང་
ཐོག་ཁང་ལས་བབས་ཏེ་ཕྱི་ལ་འགྲོ་གྲབས་བྱས་སོང་། མོས་རང་གི་ཨ་ཕར་ཕྱི་རོལ་གྱི་ཐང་
རྒོད་དུ་ཐེངས་ཤིག་འགྲོ་འདོད་ཚུལ་བཤད་ཡོད་པས་ང་ལ་འགྲོ་རོགས་བྱོས་ཟེར། སྐུ་ཞབས་
ལིན་ཏོན་གྱིས་ཀྱང་ཁས་ལེན་གནང་སོང་། འོན་ཀྱང་ངེད་གཉིས་ཐག་རིང་ལ་མི་འགྲོ་བར་
དུས་ཚོད་གཅིག་གི་ནང་ཚུན་དུ་ཕྱིར་ཤོག་ཅེས་གདམས།
“དེ་ན་མགྱོགས་པོར་འགྲོ། ཨེ་ལུན།" མོས་བཤད་རྒྱུར། “ངས་ས་གང་ལ་འགྲོ་
དགོས་པ་གསལ་བོར་ཤེས། རི་བྱ་དམར་པོ་མང་པོས་ཚང་བཟོས་ཡོད་ས་དེར་འགྲོ། ངས་བྱ་
དེ་ཚོས་ཚང་བཟོས་ཚར་ཡོད་མེད་ལ་བལྟ་དགོས།”
“དེ་ན་ལམ་ཐག་རིང་པོར་འགྲོ་དགོས་རྒྱུ་རེད།”
ངས་ལན་བཏབ་དོན། “ཁོ་ཚོས་ཐང་རྒོད་ཀྱི་མཐའ་འདབས་སུ་ཚང་བཟོ་མི་སྲིད།”
“མ་རེད། དེ་འདྲའི་ཐག་རིང་མ་རེད།"
མོས་བཤད་རྒྱུར། “ང་སྔོན་ཆད་ཨ་ཕར་འགྲོགས་ནས་འགྲོ་མྱོང་། ཐག་མི་རིང་།”
ངས་ཞྭ་མོ་གྱོན་ནས་ལམ་ལ་ཆས་ཤིང་། དོན་དེར་ནན་ཏན་ཆེར་མ་བྱས། མོ་ངའི་
མདུན་ནས་རྒྱུགས་མ་ལྡིང་གིས་འགྲོ་བཞིན་འདུག ལན་རེར་ངའི་གམ་ལ་རྒྱུགས་ཡོང་
ཞིང་། ལན་རེར་ཡང་མདུན་ཐད་ལ་རྒྱུགས་འགྲོ། ཕར་བལྟས་ན་རྒྱུགས་རྩལ་འགྲན་པའི་ཁྱི་
གུ་ཆུང་ཆུང་ཞིག་དང་འདྲ། ཐོག་མར་འགྲུལ་ལམ་ཧྲིལ་བོར་ང་ལ་གསོན་ཤུགས་དང་བདེ་
སྣང་གིས་ཁེངས་ཡོད། ཐག་རིང་གི་བྱེའུ་ཆུང་འཇོལ་མོའི་གསུང་སྐད་ལ་ཉན་ཞོར། མིག་
དབང་འཕྲོག་ཅིང་བདེ་དྲོད་སྩོལ་བའི་ཉི་འོད་ལ་ལོངས་སུ་སྤྱོད་པ་དང་། མདུན་ཐད་ན་
རྒྱུགས་བཞིན་པའི་ངའི་སེམས་ཀྱི་གཅེས་ཕྲུག་མ་དང་དགའ་སྤྲོའི་གཞི་མ་དེ་ཉིད་ལ་ལྟ་
བཞིན་དུ་སོང་། གསེར་མདོག་གི་མགོ་སྐྲ་སིལ་ལུ་མ་དེ་རྒྱབ་ཏུ་དཔྱངས་ཤིང་། འོད་མདངས་
བཀྲ་བའི་ངོ་གདོང་ནི་གསར་དུ་བཞད་པའི་རྒྱ་སེ་མེ་ཏོག་ཇི་བཞིན་འཇམ་མཉེན་དང་དག་
གཙང་ཡིན། གཟི་འོད་འཁྱུག་པའི་མིག་ཟུང་ལས་སྐྱོ་ངལ་དང་བྲལ་བའི་དགའ་སྤྲོ་མངོན་
ཡོད། ཉིན་མོ་དེ་དག་གི་ནང་མོ་ནི་དགའ་སྤྲོའི་བདག་པོ་སྟེ་ལྷ་ཡི་ཕོ་ཉ་ཆུང་ཆང་ཞིག་དང་
དབྱེར་མ་མཆིས། ཡིན་ནའང་མོ་ད་དུང་ཡིད་ཚིམ་གྱིན་མི་འདུག“གཅེས་ཕྲུག་མ།"
ངས་བཤད་དོན། “ཁྱོད་ཀྱི་རི་བྱ་དམར་པོ་གང་ན་ཡོད་དམ། སྲས་མོ་ཁཱ་སེ། ད་ལྟ་དེ་ཚོ་
མཐོང་དགོས་ཚོད་རེད། ང་ཚོ་གཞིས་ཀའི་ཞིང་རའི་སྒོ་མོ་ནས་བར་ཐག་རིང་པོར་ཐོན་ཡོད།”
“ཨ། ད་དུང་མདུན་ལ་ཏོག་ཙམ་འགྲོ་དང་། མདུན་ལ་ཏོག་ཙམ་སོང་བས་ཆོག་ཐལ།
ཨེ་ལུན།” མོས་དེ་ལྟར་བསྐྱར་ཟློས་ཀྱིས་ལན་བཏབ་དོན། “རི་སྒང་ཆུང་ཆུང་དེར་འགོས་
ཤིང་ལ་ཁ་དེ་བརྒལ་ནས་རི་བོའི་ཕ་རོལ་ལ་ཐོན་ན། ངས་བྱ་རྣམས་ཚང་ནས་ཕྱིར་ཕུད་དེ་
ཁྱོད་ལ་བསྟན་ཆོག
དེ་ལྟར་ང་ཚོས་མདུན་ཕྱོགས་ཀྱི་དེའུ་འབུར་དུ་མ་བརྒལ་ཞིང་སྒང་གཤོང་འགའ་
འཕྲེད་ཀྱིས་བཅད་པ་ན། ང་ལ་རང་དབང་མེད་པར་ངལ་དུབ་ཀྱི་སྣང་བ་ཞིག་སྐྱེས་ཡོང་།
དེ་བས་ངས་མོར “ད་འདི་ནས་འགྲོ་མཚམས་ཞོག ང་ཚོ་ཕྱིར་ལོག་འགྲོ” ཞེས་བཤད་ཅིང་།
སྐད་གསང་མཐོན་པོས་མོའི་མིང་ནས་འབོད་དགོས་བྱུང་། རྒྱུ་མཚན་ནི་སྐབས་དེར་མོ་
སྔར་ནས་ལམ་ཐག་རིང་པོར་ཕྱིན་ཚར་ཡོད་འདུག ཕལ་ཆེར་མོས་ངས་བོས་པ་མ་གོ་བ་
ཡིན་ནམ་ཡང་ན་གོ་ཡང་སྣང་མེད་དུ་བཞག་པ་གང་ཡིན་ཆ་མི་འཚལ་མོད། ཅི་ལ་ཡང་
སྣང་དོགས་མི་བྱེད་པར་མུ་མཐུད་དུ་རྩེད་ཀྱིན་ལྡིང་བཞིན་མདུན་ལ་བསྐྱོད་པས། ང་ཡང་
མོའི་རྗེས་འབྲངས་ནས་མི་འགྲོ་ག་མེད་བྱུང་།
མཐར་མོ་ལུང་ཆུང་ཞིག་ཏུ་འཛུལ་སོང་། དེ་ནས་ངས་ཡང་བསྐྱར་མཐོང་བའི་སྐབས་
སུ། མོ་ནི་སྔར་ནས་རླུང་ཁའི་རི་ཁྱིམ་དང་བར་ཐག་ཤིན་ཏུ་ཉེ་སར་སླེབས་འདུག དེ་ནི་
མོའི་ཁྱིམ་དང་བསྡུར་ན་ད་དུང་དབྱིན་ལེ་གཉིས་ཀྱིས་རླུང་ཁའི་རི་ཁྱིམ་ལ་ཐག་ཉེ་བའི་ས་
ཆ་ཞིག་རེད། ངས་ཐག་རིང་ནས་མི་གཉིས་ཀྱིས་མོ་འཇུ་བཟུང་བྱས་འདུག་པ་མཐོང་།དེའི་
ནང་གི་གཅིག་ནི་ཧེ་ཟི་ཁི་ལེ་ཧྥུ་ཡིན་པ་བལྟས་མ་ཐག་ཤེས་སོང་།
ཁཱ་སེ་འཇུ་བཟུང་བྱེད་དོན་ནི་བརྐུས་བྱས་པས་སམ་ཡང་ན་རི་བྱའི་ཚང་བཙལ་བའི་དབང་
གིས་རེད། ས་དེའི་བདག་དབང་ཧེ་ཟི་ཁི་ལེ་ཧྥུ་ལ་ཡོད་པས། ཁོས་ད་ལྟ་རང་གི་ས་
ཐོག་ནས་བརྐུ་བྱེད་མཁན་དེར་སྡིགས་མོ་བྱེད་ཀྱིན་གདའ།
“ངས་ཅི་ཡང་ཁྱེར་མེད། ངའི་ལག་ལ་གང་ཡང་ཐོབ་མེད།” མོས་དེ་ལྟར་བཤད་
ཀྱིན་ལག་མཐིལ་ཁ་ཡར་བསྐོར་ནས་རང་གི་སྐད་ཆར་བདེན་དཔང་བྱེད། སྐབས་དེར་
བདག་དབུགས་ཧལ་ཧལ་ངང་ཁོ་ཚོའི་གམ་ལ་ཕྱིན། “ང་བསམ་བཞིན་འདིར་ཅི་ཞིག་ལེན་
དུ་ཡོང་བ་མིན། ཨ་ཕས་ང་ལ་ས་འདི་ན་བྱ་སྒོང་མང་པོ་འདུག་ཅེས་བཤད་མྱོང་བས། ལྟད་
མོ་ཞིག་བལྟ་རུ་ཡོང་བ་ལས་མ་འདས།”
ཧེ་ཟི་ཁི་ལེ་ཧྥུ་ཡི་ངོ་གདོང་ལ་ཀུན་སློང་མི་ཡག་པའི་འཛུམ་ཆུང་ཞིག་མངོན་ཞིང་།
ང་ལ་ལྟ་ཙམ་བྱས་རྗེས་གཞི་ནས་ཕ་རོལ་པོ་སུ་ཡིན་པ་ཤེས་སོང་བའི་རྣམ་འགྱུར་བསྟན་
བྱུང་། དེ་ལས་ཁོས་བུ་མོ་འདིར་ཀུན་སློང་ངན་པ་ཞིག་སྐྱེ་མགོ་བརྩམས་པ་མཚོན། དེ་བས་
ཁོས “ཁྱོད་ཀྱི་ཨ་ཕ་སུ་ཡིན” ཞེས་རྩད་གཅོད་བྱས་སོང་།
“འཇོལ་མོ་གཞིས་ཀའི་སྐུ་ཞབས་ལིན་ཏོན་ཡིན།” མོས་ལན་བཏབ་དོན། “ངས་
བལྟས་ན་ཁྱོད་ཀྱིས་ང་སུ་ཡིན་ཤེས་མི་འདུག གལ་ཏེ་ཤེས་ན་ང་ལ་སྐད་ཆ་འདི་འདྲ་བཤད་
མི་སྲིད།"
“དེ་ན་ཁྱོད་ཀྱིས་རང་གི་ཨ་ཕ་ནི་ཀུན་གྱིས་ཁས་ལེན་གོང་བཀུར་ཐོབ་པའི་མི་ཞིག་
རེད་འདོད་པ་ཡིན་ནམ།” ཁོས་ཟུར་ཟའི་ཚིག་གིས་དེ་སྐད་ཟེར།
“ཁྱོད་སུ་ཡིན།”
ཁཱ་སེ་རེན་གྱིས་སྐད་ཆ་བཤད་མཁན་དེར་ཕུར་ཚུགས་སུ་བལྟས་ཏེ་ཡ་མཚན་དང་
བཅས་དྲིས་བྱུང་། “ངས་ཕ་གིའི་སྐྱེས་པ་དེ་སྔོན་ཆད་མཐོང་མྱོང་། ཁོ་ཁྱོད་ཀྱི་བུ་ཡིན་ནམ།་
མོས་བསྟན་པའི་མི་གཞན་དེ་ནི་ཧ་རེ་ཏོན་རེད། ཁོའི་གཟུགས་ཚད་སྔོན་ཆད་ལས་ཇེ་
མཐོ་དང་། ཤེད་ཤུགས་ཀྱང་སྔོན་ནས་ཇེ་ཆེར་གྱུར་པ་ལས་གཞན་ཡར་ཐོན་ཅི་ཡང་བྱུང་
མི་འདུག དོན་མེད་དུ་ལོ་གཉིས་ཇེ་ཆེར་སོང་བ་ཙམ་རེད། ཕར་བལྟས་ན་ཁོའི་བློ་རྟུལ་བོ་དང་
སྤྱོད་པ་རྩིང་པོ་ནི་སྔོན་ཆད་ལྟར་འགྱུར་མེད་པ་འདྲ།
“སྲས་མོ་ཁཱ་སེ།”
ངས་ཁོ་ཚོའི་ཁ་བརྡའི་ཚིག་མཚམས་བཅད་དེ། “མ་གཞི་ང་ཚོ་དུས་ཚོད་གཅིག་རིང་
ཕྱི་ལ་འཆམ་འཆམ་དུ་འགྲོ་རྒྱུ་བྱས་པ་རེད། ད་ལྟ་དུས་ཚོད་གསུམ་ལྷག་འགོར་ཚར་འདུག
ད་ང་ཚོ་ངོ་མ་ཕྱིར་ལོག་རན་རེད།”
“མ་རེད། ཁོ་ངའི་བུ་མ་རེད།”
ཧེ་ཟི་ཁི་ལེ་ཧྥུ་ཡིས་དེ་ལྟར་ལན་འདེབས་ཞོར་ང་ཕར་དེད་བྱུང་། “ཡིན་ནའང་ང་
ལ་ད་དུང་བུ་ཞིག་ཡོད། ཁོ་སྔོན་ཆད་ཁྱོད་དང་འཕྲད་མྱོང་། སྤྱིར་ཁྱོད་ཀྱི་བུ་རྫི་མ་མྱུར་དུ་
ཕྱིར་ལོག་འདོད་འདུག་མོད། ངས་བལྟས་ན་ཁྱོད་གཉིས་ཀས་ངལ་གསོ་ཏོག་ཙམ་བྱས་ན་
བཟང་། མདུན་གྱི་བྲག་སྐྱེས་ནན་ཤིང་མང་བའི་དེའི་འབུར་གན་བརྒལ་ན་ངའི་ཁྱིམ་ལ་
སླེབས་ཐུབ། ཁྱོད་ངེད་ཚང་ལ་འགྲོ་འདོད་ཡོད་དམ། ངལ་ཏོག་ཙམ་གསོས་རྗེས་ལམ་ལ་
ཆས་ན་མགྱོགས་པོར་ཕྱིར་རང་ཁྱིམ་ལ་ཡང་ཐོན་ཐུབ། དེ་མིན། ངེད་ཚང་གིས་ཁྱོད་ཚོར་
མགྲོན་བསུ་ཡག་པོ་ཞིག་བྱེད་ངེས།”
ངས་ཁཱ་སེའི་རྣ་རྩར་ཤུབ་བུར་ཁོའི་མགྲོན་འབོད་གཏན་ནས་དང་ལེན་བྱེད་མི་རུང་
ཞེས་གདམས་པ་ན། མོས་སྐད་གསང་མཐོན་པོས “ཅིའི་ཕྱིར” ཞེས་དྲིས་བྱུང་། “ང་ཧ་
ཅང་ཐང་ཆད་འདུག ས་ཐོག་ཏུ་བསིལ་བ་ཡང་མང་། ང་ས་ལ་བསྡད་དེ་ངལ་གསོ་ཐབས་
ཀྱང་མི་འདུག ང་ཚོ་འགྲོ་དང་། ཨེ་ལུན། དེ་མིན་ཁོས་རང་གི་བུ་དང་ངེད་གཉིས་ངོ་འཕྲད་
མྱོང་ཟེར། ངས་བསམས་ན་ཁོ་ནོར་བ་ཡིན་ངེས། འོན་ཀྱང་ངས་ཁོའི་བུ་གང་དུ་བསྡད་
ཡོད་པ་ཚོད་དཔག་བྱ་ཐུབ། ཕ་གིའི་གཞིས་ཀ་དེར་ཡོད་ངེས། ཐེངས་སྔོན་མར་ང་ཕེན་ནེ་
ཏོན་གྱི་བྲག་རིར་ལྟ་རུ་ཕྱིན་ནས་ཕྱིར་ལོག་དུས་རི་ཁྱིམ་དེར་འགྲོ་མྱོང་། ཁྱོད་ཀྱང་སོང་བ་མིན་ནམ།”
“དེ་འགྲིག་འདུག འགྲོ་དང་། ནེ་ལི། ཁྱོད་ཀྱི་ཁ་ཚུམས། ངེད་ཚང་ལ་འཚམ་འདྲིར་
ཐེངས་ཤིག་ཕེབས་དང་། མོ་དོན་འདིར་ཧ་ཅང་དགའ་ངེས་རེད། ཧ་རེ་ཏོན། བུ་མོ་འདི་ཁྲིད་
ནས་མདུན་ལ་སོང་། ཁྱོད། ནེ་ལི། ང་དང་མཉམ་དུ་འགྲོ།”
“མི་ཆོག མོ་ས་ཆ་འདི་རིགས་ལ་འགྲོ་མི་འོས།”
ངས་སྨྲེ་སྔགས་འདོན་ཞོར་ཁོས་དམ་པོར་བཟུང་བའི་ལག་ཟུང་ལས་ཐར་ཐབས་བྱེད་
པའི་སྒང་ལ། མོ་སྔར་ནས་སྒོ་ཆེན་ཁའི་རྡོ་སྐས་ཡོད་སར་ཐོན་འདུག མོ་ལྡིང་བཞིན་རྩེ་
བཞིན་གཟར་ངོས་དེ་འཕྲེད་ཀྱིས་བཅད་ནས་མདུན་ལ་རྒྱུགས་སོང་། འགྲོ་རོགས་ལ་བསྐོས་
པའི་ཕོ་གཞོན་དེས་ཀྱང་མོར་སྐྱེལ་སྲུང་བྱེད་ག་ལ་འདོད་དེ། ལམ་འགྲམ་དུ་སླེབས་མ་ཐཐག་
གང་ཞིག་ལ་བྲོས་ནས་གྲིབ་མ་ཙམ་ཡང་མི་མཐོང་བར་གྱུར།
“སྐུ་ཞབས་ཧེ་ཟི་ཁི་ལེ་ཧྥུ། འདི་འདྲ་བྱས་ན་གཏན་ནས་མི་འགྲིག” ངས་མུ་མཐུད་
དུ་བཤད་དོན། “ངས་ཁྱོད་ཀྱི་སེམས་སུ་ཀུན་སློང་ངན་པ་བཅངས་པ་ཤེས་ཡོད། མོ་ཕར་
སོང་ན་ལིན་ཏོན་ཆུང་བར་འཕྲད་ངེས་རེད། དེ་རིང་ངེད་གཉིས་ཕྱིར་རང་ཁྱིམ་ལ་ལོག་ཚེ།
མོས་མཐོང་ཐོས་ཚང་མ་ཇི་བཞིན་བཤད་ངེས། སྐབས་དེར་སྦྱིན་བདག་གིས་ང་ལ་བཀའ་
བཀྱོན་གནང་སྲིད།”
“ངས་ཏག་ཏག་མོ་ལིན་ཏོན་ལ་འཕྲད་དུ་ཁྲིད་པ་ཡིན།”
ཁོས་ལན་བཏབ་དོན། “ཉིན་འདི་དག་རིང་ཁོའི་ལུས་ཁམས་ཅུང་ཟད་བདེ་འདུག ལོ་
ཧྲིལ་བོའི་ནང་ཁོ་མི་གཞན་དང་ཐུག་པའི་དུས་ཚོད་ཧ་ཅང་ཉུང་། ཡུད་ཙམ་ནས་ང་ཚོས་
མོར་བཤད་ཆོག ཐེངས་འདིའི་ཐུག་འཕྲད་མི་གཞན་སུ་ལ་ཡང་ཤོད་དུ་མི་འཇུག དེར་
གནད་འགག་ཆེན་པོ་གང་ཡང་མེད།”
“ཆེས་མི་འགྲིག་ས་ཞིག་ཡོད་པ་ནི། ངས་མོ་ཁྱོད་ཀྱི་ཁྱིམ་དུ་འགྲོ་རུ་བཅུག་པ་ཤེས་ན།མོའི་
ཨ་ཕ་བདག་ལ་འཚིག་པ་ཟ་ངེས་རེད། ཁྱོད་ཀྱིས་མོ་ཁྱིམ་དུ་འབོད་པ་ནི་བསམ་ངན་
བཅངས་པ་ཡིན་ངེས།”
ངས་དེ་ལྟར་ལན་བཏབ།
“ང་ནི་ཀུན་སློང་རྣམ་དག་ཡིན། ངས་ཁྱོད་ལ་གསལ་བཤད་ཡག་པོ་བྱེད་ཆོག”
ཁོས་བཤད་རྒྱུར། “ཕ་མ་མིང་སྲིང་གི་བུ་ཕྲུག་འདི་གཉིས་ཕན་ཚུན་ལ་དགའ་བར་
གྱུར་ཏེ་གཉེན་བསྒྲིགས་པ་ཡིན་ན། ངས་བཀོད་སྒྲིག་འདི་ཁྱོད་ཚང་གི་སྦྱིན་བདག་ལ་
མཚོན་ན་ཡང་དོན་བཟང་ཞིག་ཡིན་ངེས། ཁོའི་བུ་མོ་དེར་རེ་ལྟོས་བྱ་སའི་ཁྱིམ་རྒྱུད་ཤུལ་
བཞག་རྒྱུ་ནོར་ཡང་མེད། གལ་ཏེ་མོས་ངའི་འདོད་བློར་བསྟུན་ཚེ་མྱུར་དུ་རྒྱབ་རྟེན་ཞིག་
ཡོད་པར་འགྱུར་ཞིང་། ངས་ནི་ལིན་ཏོན་ཆུང་བ་དང་མོ་གཉིས་རང་གི་ཤུལ་བཞག་རྒྱུ་ནོར་
གྱི་རྒྱུད་འཛིན་པ་བྱེད་དུ་འཇུག་ཆོག གལ་ཏེ་ལིན་ཏོན་ཤི་བ་ཡིན་ན། ཁོ་ལ་ད་དུང་རྒྱུ་ནོར་
ཇི་འདྲ་ཞིག་རྒྱུད་འཛིན་བྱེད་རྒྱུ་ཡོད་མེད་སུས་ཤེས།”
ངས་ལན་བཏབ་དོན། “སྐབས་དེར་ཁཱ་སེ་རེན་རྒྱུད་འཛིན་པར་འགྱུར་བ་རེད།”
“དེ་འདྲ་དཔེ་མི་སྲིད། མོ་རྒྱུད་འཛིན་པ་བྱེད་ཐབས་མེད། ཁ་ཆེམས་ཡི་གེའི་ནང་
མོའི་དབང་ཆ་དེར་ཁག་ཐེག་བྱེད་པའི་དོན་ཚན་ཞིག་མེད། ཁོའི་རྒྱུ་ནོར་ནི་ང་ལ་དབང་
འགྲོ་བ་རེད། ཡིན་ནའང་རྗེས་ཕྱོགས་རྩོད་ཉོག་མི་འབྱུང་བའི་ཆེད་དུ། ངས་ཁོ་གཉིས་
གཉེན་སྒྲིག་བྱེད་དུ་འཇུག་བསམ་པ་ཡིན། དེར་མ་ཟད་དམིགས་ཡུལ་འདི་འགྲུབ་པར་བྱེད་
རྒྱུའི་བློ་ཐག་བཅད་ཟིན།”
“ང་ལ་མཚོན་ན། དམིགས་ཡུལ་དེ་འགྲུབ་ཚེ། མོ་དང་མཉམ་དུ་ཁྱོད་ཀྱི་ཁྱིམ་འདིར་
མི་ཡོང་བའི་སེམས་ཐག་ཀྱང་བཅད་ཡོད།” ངས་ཁོ་ལ་དེ་ལྟར་ཁ་ལན་སློག་པའི་སྐབས་སུ་
ཤིང་རའི་སྒོ་ཁར་སླེབས་སོང་། སྲས་མོ་ཁཱ་སེ་ཡིས་དེ་གར་ང་ཚོར་སྒུག་འདུག
ཧེ་ཟི་ཁི་ལེ་ཧྥུ་ཡིས་ངའི་ཁ་བཀག་རྗེས་མདུན་ལ་སོང་སྟེ་སྒོ་ཆེན་ཕྱེ། ངེད་ཚང་གི་སྲས་མོས་
ཁོར་མིག་བཤེར་ཐེངས་འགའ་བྱས་རྗེས་མི་དེར་ཅི་ལྟར་གདེང་འཇོག་བྱེད་
དགོས་པ་མ་ཤེས་པར་སོམ་ཉིར་ཚུད་འདུག ཡིན་ནའང་སྐབས་དེར་ཁོའི་གདོང་ཡོངས་
འཛུམ་གྱིས་ཁེངས་ཤིང་ངག་འཇམ་གུས་ལྡན་གྱི་ངང་ནས་མོར་སྣེ་ལེན་བྱེད་ཀྱིན་གདའ།
ང་ནི་དངོས་གནས་གླེན་པ་རེད་ཨང་། ཧ་ལམ་མོའི་ཨ་མ་ཡིད་ལ་དྲན་པས་བྱིས་པ་འདིར་
བཅངས་པའི་ཀུན་སློང་ངན་པ་མཐའ་དག་མྱུར་དུ་ཞི་བ་ཡིན་ངེས་ཀྱི་འཁྲུལ་སྣང་ཞིག་
ཀྱང་ཤར་བྱུང་།
ལིན་ཏོན་ཆུང་བ་ནི་རྩིག་ཐབ་ཀྱི་འགྲམ་དུ་ལངས་འདུག ཁོ་ཡར་སྔོན་ཏག་ཏག་ལ་སྒོ་
ཕྱིར་འཆམ་འཆམ་དུ་ཕྱིན་ནས་ཕྱིར་ལོག་པ་ཡིན་ཚོད་རེད། ཁོས་ད་དུང་ཞྭ་མོ་ཕུད་མི་འདུག
ཁོས་ཅོ་སེ་ཧྥུ་ལ་ལྷམ་སྐམ་པོ་ཆ་གཅིག་ཁྱེར་ཤོག་ཟེར་གྱིན་འདུག ཟླ་བ་ཁ་ཤས་འགོར་ན་ཁོ་
ཕོ་ལོ་བཅུ་དྲུག་ལ་སོན་པ་རེད། ལོ་ཚོད་དང་བསྟུན་ནས་བཤད་ན་ཁོའི་གཟུགས་ཅུང་ཟད་
རིང་པོ་རེད། ཁོའི་བཞིན་རས་གཙང་ཞིང་མཛེས་ལ། མིག་མདངས་ལའང་སྔོན་ཆད་ངས་
མཐོང་དུས་དང་བསྡུར་ན་གསོན་ཤུགས་ཤིག་རྒྱས་འདུག དོན་དམ་པར་དེ་ནི་དག་གཙང་གི་
མཁའ་རླུང་དང་དྲོད་འཇམ་གྱི་ཉི་འོད་ཀྱི་བཀའ་དྲིན་ཉག་གཅིག་རེད།
“ལྟོས་དང་། ཁོ་སུ་རེད།”
ཧེ་ཟི་ཁི་ལེ་ཧྥུ་ཁ་ཕྱིར་འཁོར་ནས་ཁཱ་སེ་ལ་དེ་ལྟར་དྲིས་བྱུང་། “ཁྱོད་ཀྱིས་ངོ་ཤེས་སམ།”
“ཁྱོད་ཀྱི་བུ་ཡིན་ནམ།"
མོས་ཐེ་ཚོམ་དང་བཅས་དེ་ལྟར་ཟེར་ཞོར་ཞིབ་ལྟ་ཞིག་བྱས་སོང་།
“རེད། རེད།”
ཁོས་ལན་བཏབ་དོན། “ཡིན་ནའང་ཁྱོད་ཀྱིས་ཁོ་ཐོག་དང་པོར་མཐོང་བ་ཡིན་ནམ།
ཨ་ཙི། ཁྱོད་ཀྱི་དྲན་པ་ཡག་པོ་མི་འདུག ལིན་ཏོན། ཁྱོད་ཀྱིས་རང་གི་མ་སྤུན་གཅེན་མོ་ངོ་
མི་ཤེས་སམ། ནམ་རྒྱུན་མོར་བལྟ་རུ་འགྲོ་འདོད་ཅེས་རེ་བ་འདོན་པ་མིན་ནམ།”“ཅི་ཟེར་རམ།ལིན་ཏོན།”
ཁཱ་སེ་ཡིས་སྐད་བརྒྱབ་བྱུང་། མིང་དེ་ཐོས་མ་ཐག་མོ་ནི་དགའ་ཞིང་ཧ་ལས་པར་གྱུར།
“འདི་ལིན་ཏོན་ཆུང་བ་ཡིན་ནམ། ཁོའི་གཟུགས་ང་ལས་ཀྱང་མཐོ་འདུག ཁྱོད་ལིན་
ཏོན་ཡིན་ནམ།”
གཞོན་ནུ་དེ་ཡང་མདུན་ལ་གོམ་གང་སྤོས་ཏེ་རང་ཉིད་ལིན་ཏོན་ཡིན་ཞེས་པའི་རྣམ་
འགྱུར་བསྟན་བྱུང་། མོས་དགའ་སྤྲོ་དང་བཅས་ཁོ་ལ་འོ་བྱེད་ཀྱིན་འདུག ཁོ་གཉིས་ཀས་
དར་ཅིག་རིང་ཕན་ཚུན་ལ་ཞིབ་ལྟ་བྱེད། ལོ་ངོ་ཁ་ཤས་ལ་མ་འཕྲད་པར་གཟུགས་བྱད་ཆ་
ཚང་འགྱུར་འདུག་པས་ཁོ་གཉིས་ཀ་ཡ་མཚར་བཞིན་ཡོད་པ་འདྲ།
ཁཱ་སེ་རེན་ནི་གཟུགས་ཚད་མཐོན་པོར་སླེབས་པས་མི་བསམ་ཤེས་ཤིག་དང་འདྲ་
འདུག་ལ། སྐྱེ་གཟུགས་ལང་ཚོ་སྨིན་ཞིང་འཇོ་སྒེག་ལྡན་ལ། རྒྱ་ལྕང་ཡལ་འདབ་ལྟ་བུའི་
མཉེན་ལྕུག་ཀྱང་འཛོམས། མོའི་ལུས་ཕུང་བཟང་ཞིང་གསོན་ཤུགས་རྒྱས་ལ། ངོ་གདོང་ལ་
བཀྲག་མདངས་འཚེར་གྱིན་ཡོད། ཡིན་ནའང་ལིན་ཏོན་གྱི་ངོ་ཡི་རྣམ་འགྱུར་དང་ལུས་ཀྱི་
སྤྱོད་ལམ་གང་ལ་ཡང་སྒྱིད་ལུག་གི་ཉམས་ཤར་ཞིང་། གཟུགས་གཞི་ཧ་ཅང་སྐམ་རིད་རེད།
ཡིན་ནའང་ཁོ་ལ་ཞི་དུལ་བག་ཡོད་ཀྱི་ཉམས་འགྱུར་གང་རུང་ཞིག་ལྡན་པ་དེས་ཞན་ཆ་
གཞན་དག་ཅུང་ཟད་ཁ་གསབ་བྱེད་ཐུབ་ཡོད་འདུག་པས། མིག་ལ་མི་མཛེས་པ་ཞིག་ཀྱང་
མ་རེད།
ཁོའི་མ་སྤུན་གཅེན་མོས་བསྟུད་མར་སྙིང་ཉེ་བའི་རྣམ་འགྱུར་དུ་མ་ཞིག་བསྟན་རྗེས་
ཧེ་ཟི་ཁི་ལེ་ཧྥུ་ཡི་གམ་ལ་བུད་སོང་། སྐབས་དེར་ཧེ་ཟི་ཁི་ལེ་ཧྥུ་སྒོ་ཁར་འགྲེང་འདུག ཁོས་
རྣམ་རིག་གི་ཕྱེད་ཀ་ཁང་པའི་ནང་དང་ཕྱེད་ཀ་ཕྱི་རོལ་ལ་གཡེང་བའི་ཚུལ་དུ་བསྡད་ཡོད་
ན་ཡང་། དོན་དམ་པར་ཕྱི་རོལ་ལ་དོ་སྣང་བྱེད་ཁུལ་ཙམ་ལས་གཙོ་བོ་ཁང་པའི་ནང་གི་
དོན་དག་དེ་ཚོར་རིག་པ་བསྒྲིམས་འདུགདེ་ལྟར་བཤད་ན། “ཁྱོད་ནི་ངའི་ཨ་ནེའི་ཁྱོ་ག་ཡིན་
ནམ།” མོས་དེ་ལྟར་ཟེར་བཞིནཁོར་གུས་འདུད་ཅིག་བྱས་སོང་།
“སྤྱིར་བཏང་རྣམ་འགྱུར་གཟབ་ནན་ཆེ་དྲགས་རུང་། ངས་མ་གཞི་ནས་ཁྱོད་མི་ཡག་
པོ་ཞིག་རེད་བསམ་ཡོད། ཁྱོད་ཀྱིས་ལིན་ཏོན་ཁྲིད་ནས་ངེད་ཚང་ལ་མི་ཡོང་དོན་ཅི་ཡིན།
ལོ་མང་པོའི་རིང་ཐག་ཉེའི་ཁྱིམ་མཚེས་བྱས་ན་ཡང་། ང་ཚོར་བལྟ་རུ་མི་ཡོང་དོན་ཅི་ཡིན།
དངོས་གནས་ཡ་མཚན་རེད། ཁྱོད་ཀྱིས་དེ་ལྟར་བྱེད་དོན་ཅི་ཡིན།”
“ཁྱོད་མ་སྐྱེས་ཡར་སྔོན་དུ་ང་ཁྱོད་ཚང་ལ་ཐེངས་འགར་འགྲོ་མྱོང་། ཐེངས་རེ་གཉིས་
ལ་སོང་བས་ཀྱང་མང་དྲགས་འདུག་སྙམ་ཡོད།”
ཁོས་ལན་བཏབ་དོན། “ཕར་སོང་། གལ་ཏེ་ཁྱོད་ལ་འོ་ལྷག་མ་ཞིག་ཡོད་ན། ལིན་ཏོན་
ལ་སྟེར་རོགས། ང་ལ་སྟེར་བ་ནི་ཆུད་ཟོས་ཡིན།”
“ཨེ་ལུན།རྫུན་རྐྱལ་མ།”
ཁཱ་སེ་རེན་གྱིས་འུར་རྒྱག་ཞོར་མོ་རང་གིས་གནོན་ཐབས་མེད་པའི་དགའ་སྤྲོ་དེ་ངའི་
སྟེང་བྱོ་ཡོང་། ང་ནི་མོའི་ཕར་རྒོལ་གྱི་དམིགས་འབེན་རྗེས་མ་དེར་གྱུར། “ཨེ་ལུན་བསམ་
ནག་མ། ང་འདིར་ཡོང་དུ་མི་འཇུག་ཟེར། ཡིན་ནའང་ང་རྗེས་ཕྱོགས་ཉིན་རྒྱུན་འདིར་
འཆམ་འཆམ་བྱེད་དུ་ཡོང་རྒྱུ་ཡིན། ང་ཡོང་ན་ཆོག་གམ། ཨ་ནེའི་ཁྱོ་ག་ལགས། ད་དུང་
ལན་རེར་ཨ་ཕ་ཡང་ཁྲིད་ནས་ཡོང་འདོད། ང་ཚོ་ཡོང་ན་ཁྱོད་དགའ་སྲིད་དམ།”
“དེ་སྨོས་མ་དགོས་པ་རེད།” ཨ་ནེའི་ཁྱོ་ག་དེས་ལན་དེ་ལྟར་འདེབས་ཞོར་རང་དབང་
མེད་པར་ངོ་ལ་མི་འདོད་པའི་རྣམ་འགྱུར་ཞིག་མངོན་བྱུང་། རྒྱུ་མཚན་ནི་ཁོའི་སེམས་སུ་
རང་ཁྱིམ་ལ་ཕེབས་པའི་མགྲོན་པོ་དེ་གཉིས་ཀར་ཧ་ཅང་སྡང་གིན་ཡོད་ངེས། “འོན་ཀྱང་
བཤད་དགོས་རྒྱུ་ཞིག་ལ།” ཁོའི་ཁ་ཚུར་འཁོར་ནས་སྲས་མོར་བཤད་དོན། “ངས་འདང་
ཞིག་བརྒྱབ་པ་ཡིན། ངས་དོན་འདི་ཁྱོད་ལ་གསལ་བཤད་ཅིག་བྱེད་དགོས་འདུག སྐུ་ཞབས་
ལིན་ཏོན་གྱིས་ང་ལ་ཕྱོགས་རིས་ཀྱི་ལྟ་ཚུལ་བཟུང་ཡོད། ཐེངས་ཤིག་ངེད་གཉིས་བར་ཁ་
རྩོད་ཅིག་བྱུང་མྱོང་། ཁ་རྩོད་དྲག་པོ་ཞིག་བརྒྱབ་པ་ཡིན། དེ་བས་ཁྱོད་ཀྱིས་རང་ཉིད་ས་
འདིར་ཡོང་མྱོང་ཞེས་བཤད་ན། ཁོས་རྗེས་ཕྱོགས་ཁྱོད་གཏན་ནས་ངའི་ཁྱིམ་ལ་མགྲོན་པོར་
ཡོང་དུ་འཇུག་མི་སྲིད། དེ་བས་དོན་འདི་ཁྱོད་ཀྱིས་ཁོ་ལ་གཏན་ནས་གླེང་མི་རུང་། གལ་ཏེ་
ཁྱོད་ཀྱིས་རྗེས་ཕྱོགས་རང་གི་མ་སྤུན་ནུ་བོ་མཐོང་འདོད་ན་དོན་དེ་གླེང་མི་རུང་། ཁྱོད་ཡོང་
འདོད་ན་ཡོང་ཆོག འོན་ཀྱང་གཏན་ནས་གླེང་མི་རུང་།”
“ཁྱོད་ཚོ་ཁ་རྩོད་ཤོར་དོན་ཅི་ཡིན་ནམ།"
ཁཱ་སེ་རེན་གྱིས་དེ་ལྟར་དྲིས་ཤིང་དེ་མུར་ཡི་མུག་པའི་རྣམ་འགྱུར་ཞིག་མངོན་བྱུང་།
“ཁོའི་བསམ་པར་ང་ལྟ་བུའི་དབུལ་བོ་ཞིག་གིས་ཁོའི་སྲིང་མོ་ཆུང་མར་ལེན་མི་འོས་
འདོད་པ་རེད།'
ཧེ་ཟི་ཁི་ལེ་ཧྥུས་ལན་བཏབ་དོན། “ངས་ཁོའི་སྲིང་མོ་ཁྲིད་སོང་བ་ཡིན། ཁོའི་སེམས་
ཧ་ཅང་སྐྱོ། ཁོའི་རང་རྩིས་ཀྱི་བསམ་པར་ཕོག་ཐུག་བཟོས་པ་རེད། ཁོས་ནམ་ཡང་དོན་དེ་
དང་ལེན་བྱེད་མི་སྲིད།”
“དེ་ལྟར་བྱས་ན་འགྲིག་མི་འདུག”
སྲས་མོས་བཤད་དོན། “ངས་ཉིན་ཞིག་ཁོ་ལ་བཤད་ངེས་ཡིན། ཁོས་དེ་ལྟར་བྱས་པ་
ནོར་འདུག ཡིན་ནའང་ཁྱོད་ཚོ་ཁ་རྩོད་ཤོར་ན་ཡང་། ལིན་ཏོན་དང་ངེད་གཉིས་ལ་འབྲེལ་
བ་མེད། དེ་ན་ང་ཚུར་མི་ཡོང་། ཁོ་འཇོལ་མོ་གཞིས་ཀར་ཕར་ཡོང་ཆོག"
“ལམ་ཐག་ཧ་ཅང་རིང་འདུག”
མོའི་མ་སྤུན་ནུ་བོས་བཤད་དོན། “དབྱིན་ལེ་བཞི་ལྷག་ལ་འགྲོ་དགོས་ན། ང་ལ་སྲོག་
ཆད་བཅད་པ་དང་མི་འདྲ་འམ། མི་འགྲིག དེ་ལས་ཁྱོད་ཚུར་ཤོག སྲས་མོ་ཁཱ་སེ་རེན། ད་
ཐེངས་ཡོང་རྗེས། ཐེངས་རྗེས་མ་ཡང་ཤོག ཉིན་རྒྱུན་ཡོང་དགོས་དོན་མི་འདུག གཟའ་
འཁོར་རེ་ལ་ཐེངས་རེར་ཡོང་བས་འཐུས།”
ཁོའི་ཨ་ཕས་མཐོང་ཆུང་གི་མིག་མདངས་ཀྱིས་རང་གི་བུ་ལ་ལན་གཅིག་བལྟས་བྱུང་།
“ནེ་ལི། ཕར་བལྟས་ན་གདོན་ཕྲུག་འདིས་ངའི་རེ་འདོད་དེ་ཆུད་ཟོས་སུ་གཏོང་
ངེས་རེད།”
ཁོས་སྐད་ལྡབ་ལྡིབ་ངང་ང་ལ་དེ་ལྟར་བཤད་དོན། “སྲས་མོ་ཁཱ་སེ་རེན(གླེན་པ་ཆུང་
ཆུང་དེས་མོར་དེ་ལྟར་འབོད)གྱིས་ཁོ་ལ་རིན་ཐང་ཅི་ཡང་མེད་པ་ཤེས་སྲིད། ཁོ་ལ་རེ་བ་
གཏན་ནས་མེད། དེ་ལས་གལ་ཏེ་ཧ་རེ་ཏོན་གྱིས་ཁོའི་ཚབ་བྱས་པ་ཡིན་ན་ཅུང་ཟད་བཟང་
ངེས། ཕར་བལྟས་ན་ཧ་རེ་ཏོན་གྱི་ཚུགས་ཀ་ཧ་ཅང་སྡུག་རུང་ཁོ་ལས་བཟང་ངེས་རེད། ཁྱོད་
ཀྱིས་ཤེས་ཡོད་དམ། ངས་ཉིན་རེར་དུས་ཚོད་ཉེར་བཞིའི་རིང་ཁོ་ལ་བལྟས་ནས་ཡིད་སྨོན་སྐྱེ་
བཞིན་ཡོད། གལ་ཏེ་བྱིས་པ་འདི་མི་གཞན་ཞིག་ཡིན་ཚེ་ང་ཁོ་ལ་དགའ་ངེས་ཡིན། འོན་ཀྱང་
ཁོ་ཁཱ་སེ་རེན་གྱི་བློར་མི་འབབ་ཁོ་ཐག་ཡིན་པས། དོན་དེར་སེམས་བདེ་མོ་བྱེད་ཆོག ངས་ནི་
ཁོ་གཡར་ནས་ངའི་བུ་སྐྱག་ཟན་འདི་ལ་ངར་ཤུགས་ཤིག་སློང་བསམ་པ་ཡིན་མོད། འོན་ཀྱང་
ཚོད་དཔག་བྱས་ན་ངའི་བུ་དེ་ཕོ་ལོ་བཅོ་བརྒྱད་ཡན་ལ་གསོན་ཐུབ་ས་མ་རེད། ཨེ། མིག་ལ་
མི་རན་ཞིང་སྡུག་ཤི་རྒྱག་རྒྱུའི་ལས་ངན་འདི། ཁོས་རང་ཉིད་ཀྱི་རྐང་པ་སྐམ་དུ་འཇུག་རྒྱུ་ཁོ་
ནར་བསམས་ཏེ་ཁཱ་སེ་རེན་ལ་ལྟ་ཙམ་ཡང་མི་བྱེད། ལིན་ཏོན།"
“འོ་ཡ། ཨ་ཕ།”
བྱིས་པ་དེས་ལན་བཏབ་བྱུང་།
“ཉེ་འཁོར་འདི་རུ་ཁྱོད་ཀྱིས་རང་གི་མ་སྤུན་གཅེན་མོ་ཁྲིད་དེ་ལྟ་སྐོར་བྱེད་ས་ཞིག་
མེད་དམ། རི་བོང་གི་ཚང་ངམ་བྱི་ལོང་གི་ཚང་ལྟ་བུ་ཞིག་ཀྱང་མེད་དམ། ཁྱོད་ཀྱིས་ཡུད་
ཙམ་ནས་ལྷམ་བརྗེ་ཆོག ཐོག་མར་གཅེན་མོ་ཁྲིད་ནས་མེ་ཏོག་ལྡུམ་རའི་ནང་རྩེ་རུ་སོང་།
དེའི་རྗེས་རྟ་རའི་ནང་ཁྱོད་ཀྱི་རྟ་ལ་བལྟ་རུ་སོང་།"“ཁྱོད་ཀྱིས་བལྟས་ན་འདིར་ཙོག་ནས་
བསྡད་ན་མི་བཟང་ངམ།”
ལིན་ཏོན་གྱིས་ཁཱ་སེ་རེན་ལ་དྲིས་བྱུང་། ཁོས་དེ་ལྟར་བཤད་པའི་སྐད་གདངས་ལ་ཉན་
ན་གནས་དེ་ག་ནས་ཕར་འགུལ་ཙམ་ཡང་བྱེད་འདོད་མེད་པ་འདྲ།
“ངས་བཤད་ཤེས་མ་སོང་།”
མོས་དེ་ལྟར་ལན་འདེབས་ཞོར་མིག་ཟུང་ལས་རེ་བའི་ཉམས་ཤིག་མངོན་ཏེ་སྒོ་ཁར་
ལན་གཅིག་བལྟས། དེ་ལས་མོ་མགྱོགས་པོར་སྒོ་ཕྱིར་རྩེ་རུ་འགྲོ་འདོད་ཡོད་པ་ཚོར་ཐུབ།
ཁོ་ནི་གནས་དེ་གར་འགུལ་ཙམ་ཡང་མི་བྱེད་པར་མ་ཟད། ད་དུང་ལུས་པོ་བསྐུམས་ནས་མེ་
ཐབ་ཀྱི་ཕྱོགས་ལ་བཏུད་ཙམ་བྱས་སོང་། ཧེ་ཟི་ཁི་ལེ་ཧྥུ་ཡར་ལངས་ནས་ཐབ་ཚང་ལ་ཕྱིན་
པ་དང་། དེ་ནས་ཡང་ཕར་ར་སྐོར་ནང་སོང་སྟེ་སྐད་གསང་མཐོན་པོས་ཧ་རེ་ཏོན་བོས་བྱུང་།
ཧ་རེ་ཏོན་གྱིས་ཨ་ལན་བྱིན་རྗེས་ཡུད་ཙམ་ནས་ཁོ་གཉིས་མཉམ་དུ་ཁྱིམ་ལ་ཐོན། ཕོ་གཞོན་
དེས་སྔོན་ཏག་ཏག་ལ་གཟུགས་པོ་བཀྲུས་པ་ཡིན་ཚོད། མགོ་ཡི་སྐྲ་ལོ་སྐམ་མེད་ལ་ངོ་གདོང་
ཡང་དམར་རྐྱང་དུ་སྣང་།
“ཨ། ཨ་ནེའི་ཁྱོ་ག ངས་ཁྱོད་ལ་འདྲི།”
སྲས་མོ་ཁཱ་སེ་རེན་གྱིས་སྐད་གསང་མཐོན་པོས་དེ་ལྟར་འདྲི་ཞོར། ཡིད་ལ་ཁྱིམ་འཛིན་
ཞལ་ཏ་མའི་སྐད་ཆ་དྲན་ཏེ། “ཁོ་ངའི་མ་སྤུན་མིང་པོ་ཡིན་མི་སྲིད། ཁོ་ཡིན་ནམ།” ཟེར།
“ཁོ་རེད།"
ཁོས་ལན་བཏབ་དོན། “ཁྱོད་ཀྱི་ཨ་མའི་ཚ་བོ་རེད། ཁྱོད་ཁོ་ལ་མི་དགའ་བ་ཡིན་ནམ།”
ཁཱ་སེ་རེན་གྱིས་རྣམ་འགྱུར་ཡ་མཚན་ཞིག་བསྟན་བྱུང་།
“ཁོ་ཕོ་གཞོན་ཡག་པོ་ཞིག་མ་རེད་དམ།” ཁོས་ཡང་བསྐྱར་དྲིས།
གུས་ཞབས་མི་ཤེས་པའི་བུ་མོ་ཆུང་ཆུང་དེས་རྐང་པའི་ཕྱི་རྟིང་ཡར་བཀྱགས་ཏེ་ཧེ་ཟི་
ཁི་ལེ་ཧྥུ་ཡི་རྣ་རྩར་ཤབ་ཤུབ་ཅིག་སྨྲས་པ་ན། ཁོ་གད་མོ་ཤོར་བ་དང་ཧྭ་རེ་ཏོན་གྱི་ངོ་ལ་སྐྱོ་
མདོག་ཅིག་ཤར་སོང་། ངས་ལམ་སེང་ཁོའི་སེམས་ཚོར་རྣོ་ཞིང་གཉོམ་པ་རྟོགས་བྱུང་། ཁོ་
ནི་གཞན་གྱིས་རང་ལ་འཕྱ་བར་དོགས་ཀྱིན་འདུག ཁོའི་ཐོབ་ཐང་དམའ་བར་ངོ་གནོང་
བཞིན་པ་གསལ་བོ་རེད། ཡིན་ནའང་ཁོའི་སྦྱིན་བདག་གིས་སྐད་གསང་མཐོན་པོས་སྐད་
ཆ་ཞིག་བཤད་པས་ཁོའི་ཁོང་ཁྲོ་ཡང་ཞི་བར་གྱུར།
“ཁྱོད་ང་ཚོའི་ནང་གི་གཅེས་ཕྲུག་ཅིག་ཏུ་འགྱུར་དགོས། ཧ་རེ་ཏོན། མོས་ཁྱོད་
ཅི་ཞིག་དང་འདྲ་ཟེར། ཅི་ཞིག་ཟེར་རམ། གང་ལྟར་བསྟོད་པའི་ཚིག་ཅིག་རེད། ཉོན་
དང་། ཁྱོད་ཀྱིས་མོ་ཁྲིད་ནས་ཞིང་རའི་ནང་འཆམ་འཆམ་དུ་སོང་། ཡིད་ལ་ཟུངས། བྱ་བ་
སྤྱོད་ལམ་ཐམས་ཅད་མཐོ་རིམ་མི་སྣ་ཞིག་དང་འདྲ་དགོས། ཁ་ཚིག་ངན་པ་གཅིག་ཀྱང་
བཤད་མི་རུང་། སྲས་མོ་འདིས་ཁྱོད་ལ་ལྟ་བཞིན་མེད་པའི་སྐབས་སུ་ཁྱོད་ཀྱིས་མོ་ལ་ཅེར་
ནས་མ་འདུག མོ་གློ་བུར་དུ་ཁ་ཕྱིར་འཁོར་ན་ཡང་ཁྱོད་ངོ་ཚ་ནས་གང་དུ་འཛུལ་དགོས་པ་
མི་ཤེས་པ་ལྟ་བུ་ཡང་མ་བྱེད། སྐད་ཆ་བཤད་དུས་ག་ལེར་ཤོད། ལག་པ་གཉིས་ཀ་བརླ་ཁུག་
ནང་དུ་མ་འཇུག སོངས་དང་། ཁྱོད་ཀྱིས་རང་ནུས་ཅི་ཡོད་ཀྱིས་མོར་སྣེ་ལེན་བྱོས།”
ཁོས་བྱིས་པ་དེ་གཉིས་སྒེའུ་ཁུང་གི་འགྲམ་ནས་ཕར་འགྲོ་བར་བལྟས་ཏེ་བསྡད། ཨེན་
ཧྲབ་ཆུང་བས་བློ་ཐག་བཅད་འདུག ངོ་གདོང་ཕར་འཁོར་ནས་ཁོའི་འགྲོ་རོགས་བུ་མོར་
ལྟ་ཙམ་ཡང་མི་བྱེད། ཁོ་ནི་མི་ཆ་མེད་ཅིག་ཏུ་གྱུར་པའམ་ཡང་ན་སྒྱུ་རྩལ་པ་ཞིག་དང་
འདྲ་བར་མིག་མདུན་གྱི་རྒྱུས་མངའ་ཆེ་བའི་ཡུལ་ལྗོངས་ལ་གཟབ་ནན་གྱིས་ཅེར་ནས་
འགྲོ་བཞིན་གདའ། ཁཱ་སེ་རེན་གྱིས་ཁོ་ལ་ལྐོག་མིག་གིས་ལན་གཅིག་བལྟས་རྗེས་གདོང་
ལ་དགའ་བའི་རྣམ་འགྱུར་ཅི་ཡང་མངོན་མ་སོང་། དེ་བས་མོས་རང་ཉིད་སྤྲོ་བ་ཡོད་པའི་
དངོས་པོ་གཞན་ཞིག་ཨེ་རྙེད་ལ་རྣམ་རིག་གཡེང་མགོ་བརྩམས། མོ་གོམ་སྟབས་ཡང་མོས་
སྔུན་ལ་འགྲོ་ཞིང་། ཁོ་གཉིས་ཕན་ཚུན་བར་ལ་ཁ་བརྡ་ཅི་ཡང་མི་འདུག་པས་ངག་ནས་སྣ་
གླུ་རེ་གྱེར།“ངས་ཁོའི་ལྕེ་ལ་མདུད་པ་བརྒྱབ་ཡོད།”
ཧེ་ཟི་ཁི་ལེ་ཧྥུ་ཡིས་སྣང་ཚུལ་དེར་ལྟ་བཞིན་བཤད་དོན། “ཁོས་ཐོག་མཐའ་བར་
གསུམ་དུ་ཁ་གདངས་ནས་ཚིག་གཅིག་ཀྱང་བཤད་མི་ཕོད། ནེ་ལི། ཁྱོད་ཀྱིས་ང་ཁོའི་ལོ་
ཚོད་དང་མཉམ་དུས་ཀྱི་དོན་དག་དྲན་བྱུང་ངམ། མ་རེད། ཁོ་ལས་ཅུང་ཟད་ཆུང་། ངས་
སྔོན་ཆད་འདི་འདྲའི་གླེན་ཚུགས་བསྟན་མྱོང་ངམ།”
“ཇོ་སེ་ཧྥུ་ཡིས་བཤད་པ་དང་འདྲ་བར། ཁྱོད་ནི་ཁོ་ལས་ཀྱང་ཞན། ད་དུང་གདོང་ལ་
སྡུག་མདོག་ཅིག་ཤར་ཡོད།
“ངས་ཁོ་ལ་བརྟེན་ནས་དགའ་སྤྲོ་ཞིག་རྙེད་ཐུབ།”
ཁོས་རང་སེམས་ཀྱི་དྲང་གཏམ་མུ་མཐུད་དུ་བཤད་དོན། “ཁོས་ངས་ཁོ་ལ་བཅངས་
པའི་རེ་བ་འགྲུབ་པར་བྱས་སོང་། གལ་ཏེ་ཁོ་ནི་མ་གཞི་ནས་ལྷན་སྐྱེས་ཀྱི་གླེན་པ་ཞིག་
ཡིན་ན། ང་ལ་སྤྲོ་བ་ཅི་ཡང་ཡོད་མི་སྲིད། ཡིན་ནའང་ཁོ་གླེན་པ་ཞིག་མ་རེད། ངས་ཁོའི་
ཚོར་བ་ཤེས་ཐུབ། རྒྱུ་མཚན་ནི་ངས་ཀྱང་སྔོན་ཆད་ཁོའི་ཚོར་བ་དེ་འདྲ་ཆ་ཚང་མྱངས་
མྱོང་། དཔེར་ན། ངས་ད་ལྟ་ཁོའི་སེམས་ན་སྡུག་བསྔལ་ཇི་འདྲ་ཡོད་པ་ཚོར་ཐུབ་ལ། མ་
འོངས་པར་ཁོའི་མགོར་སྡུག་བསྔལ་ཇི་འདྲ་ཡོང་རྒྱུ་ཡིན་པ་ཡང་ཤེས་ཐུབ། ཡིན་ནའང་
འདི་ནི་མགོ་བརྩམས་མ་ཐག་ཙམ་རེད། ཁོ་ནམ་ཡང་རང་གི་དམུ་རྒོད་དང་ཀླ་ཀློའི་འདམ་
རྫབ་དེ་ལས་ཐར་བའི་རེ་བ་གཏན་ནས་མེད། ངས་ཁོ་སྤར་མོས་དམ་པོར་བཟུང་ཡོད། ཁོའི་
ཕ་རྒན་ངན་པ་དེས་ང་ལག་ནང་ལ་བཙིར་བ་ལས་ཀྱང་དམ། ངས་ཁོ་ལ་འདི་ལྟར་སློབ་གསོ་
བཏང་ཡོད། གཅན་གཟན་གྱི་གཤིས་ཀ་ཕུད་གཞན་དག་ཚང་མ་དགོས་མེད་ཀྱི་རིགས་ཡིན།
ཁྱོད་ཀྱིས་དེ་ཚོར་སྣང་ཆུང་བྱེད་དགོས་ཞེས་གདམས་པ་ཡིན། ཁྱོད་ཀྱིས་བསམས་ན་གལ་
ཏེ་ཧིན་དི་ལེ་གསོན་ཡོད་ཚེ། རང་གི་བུ་ཕྲུག་འདི་འདྲ་ཞིག་ཏུ་གྱུར་པ་ཤེས་ན་སྤོབས་པ་
སྐྱེ་སྲིད་དམ། དེ་ནི་ང་རང་ཉིད་རང་གི་བུ་རུལ་དེ་ཡི་ཆེད་དུ་ང་རྒྱལ་སྐྱེ་ཆོག་པ་ཇི་བཞིན
ཡིན་སྲིད་དམ། ཡིན་ནའང་། ཁོ་གཉིས་ལ་ཁྱད་པར་ཞིག་ཡོད། གཅིག་ནི་གསེར་རྡོག་ཅིག་
ཡིན། འོན་ཀྱང་གཞན་ཅིག་ཤོས་ནི་ལྕགས་གོག་ཅིག་ཡིན་རུང་། ཡང་ཡང་གཙང་མར་
ཕྱིས་ཏེ་དངུལ་དཀར་དུ་བརྫུས་པ་ལས་མ་འདས། ངའི་བུ་འདི་ལ་རིན་ཐང་ཅི་ཡང་མེད།
འོན་ཀྱང་ལས་སྐལ་བཟང་བ་ཞིག་ལ་ངས་རོགས་འདེགས་བྱེད་ཀྱིན་ཡོད་དེ། རྩྭ་གཟན་
གད་སྙིགས་འདི་མདུན་ལ་མི་འགྲོ་རུང་ཨུ་ཚུགས་ཀྱིས་འདེད་ཀྱིན་ཡོད། ཁོའི་བུ་དེར་ལྷན་
སྐྱེས་ཀྱི་ས་བོན་བཟང་པོ་ཡོད། འོན་ཀྱང་ཆུད་ཟོས་སུ་བཏང་བ་སྟེ། གོ་སྐབས་མ་རེག་པ་
ལས་ཀྱང་སྡུག་པོ་ཡིན། ང་དེར་ཕངས་སེམས་ཅི་ཡང་མེད། ཕངས་སེམས་སྐྱེ་དགོས་ས་དེ་
ཁོ་ཡིན་ངེས། ད་དུང་ང་ལས་གཞན་མི་སུས་ཀྱང་ཁོར་སྡུག་བསྔལ་ཆེན་པོ་ཡོད་པ་མི་ཤེས།
དེ་ལས་དགོད་བྲོ་བ་ཞིག་ལ། ཧ་རེ་ཏོན་ང་ལ་ཧ་ཅང་དགའ། དེའི་ཐད་ནས་ང་ནི་ཧིན་དི་ལེ་
དང་བསྡུར་ན་བློ་རིག་བཀྲ་བ་ཁྱོད་ཀྱིས་ཁས་ལེན་བྱེད་འོས། གལ་ཏེ་ཤི་ཟིན་པའི་ཁྱི་རྒན་
དེ་དུར་ས་ལས་འགྲེ་ལོག་བརྒྱབ་སྟེ་འདིར་ཡོང་ན། ངས་ཁོའི་བུ་རྒྱུད་ལ་གནོད་པ་བཟོས་
སོང་ཞེས་སྤྱོ་ངེས་རེད། དེ་དྲན་ན་སྣང་བ་སྐྱིད་པོ་འདུག སྐབས་དེར་ཁོའི་བུ་རྒྱུད་དེས་ཁོ་
ལ་གཅར་རྡུང་བྱས་ཏེ་ཕྱིར་བདའ་ངེས། རྒྱུ་མཚན་ནི་ཁོས་ཧ་རེ་ཏོན་གྱི་འཇིག་རྟེན་འདིའི་
བློས་ཐུབ་ཀྱི་གྲོགས་པོ་ཉག་གཅིག་ལ་སྡིགས་མོ་བྱས་པས་རེད།”
དེ་ལྟར་སྟོང་འདང་རྒྱག་བཞིན་ཧེ་ཟི་ཁི་ལེ་ཧྥུ་ཡིས་གདོན་འདྲེའི་ཧབ་ཆ་ལྟ་བུ་ཞིག་
བརྒྱབ་སོང་། ངས་ཁོ་ལ་ཁ་ཡ་མ་བྱས། རྒྱུ་མཚན་ནི་ཁོས་ཀྱང་མ་གཞི་ནས་གཞན་གྱིས་
ལན་འདེབས་པར་རེ་བ་བཅངས་མེད་ཚོད་རེད།
སྐབས་དེར། ང་ཚོའི་ན་གཞོན་གྲོགས་པོ་དེ(ཁོ་ཐག་རིང་སར་བསྡད་ཡོད་པས་ང་
ཚོའི་ཁ་བརྡ་གོ་མེད)སྡོད་བཟོད་མ་བདེ་བར་ལུས་འདུག ཕལ་ཆེར་ཡར་སྔོན་སྒྱིད་ལུག་
གི་དབང་གིས་ཁཱ་སེ་རེན་ལ་འགྲོ་རོགས་མ་བྱས་པར་འགྱོད་ཀྱིན་ཡོད་པ་འདྲ། ཁོའི་ཨ་ཕས་
ལིན་ཏོན་ཆུང་བའི་སྡོད་བཟོད་མི་བདེ་བའི་མིག་གིས་སྒེའུ་ཁུང་གི་ཕྱོགས་སུ་ཡང་ཡང་ལྟ་བཞིན་པར་དོ་སྣང་བྱུང་།
“ཡར་ལོངས། བྱིས་པ་སྒྱིད་ལུག”
ཁོས་ཧ་ཅང་ཤ་ཚ་བའི་ཉམས་ཀྱིས “མགྱོགས་པོར་ཁོ་ཚོའི་རྗེས་སུ་རྒྱུགས། ཁོ་ཚོ་
ཁང་པའི་གྱང་སྣེའི་སྦྲང་ཚང་ཡོད་ས་དེར་ཐོན་མ་ཐག་རེད།”
དེ་སྐད་ཐོས་པས་ལིན་ཏོན་ཆུང་བ་སྤྲོ་སྣང་དང་བཅས་ཡར་ལངས་ཤིང་མེ་ཐབ་དང་ཁ་
བྲལ། སྒེའུ་ཁུང་ཕྱེ་འདུག་པས་ལིན་ཏོན་སྒོ་ཐེམ་བརྒལ་ནས་ཕྱི་ལ་བསྐྱོད་པའི་བར་གླགས་
དེར། ངས་ཁཱ་སེ་རེན་གྱིས་མོའི་ཁ་མི་གྲག་པའི་འགྲོ་རོགས་དེར་སྒོའི་ཡ་ཐོད་དུ་ཡི་གེ་ཅི་
ཞིག་བྲིས་ཡོད་ཅེས་དྲི་བ་འདོན་པ་ཐོས། ཧ་རེ་ཏོན་གྱིས་མིག་ཆེ་ཆེར་བགྲད་དེ་སྒོའི་ཡ་
ཐོད་ལ་ལྟ་ཞོར་ལག་པས་མགོ་སྐྲ་འཕུར་ཞོར་འཐེན་ཙམ་བྱེད་ཀྱིན་འདུག ངང་ཚུལ་དེ་ནི་
དགོད་བྲོ་བའི་གླེན་པ་ཆུང་ཆུང་ཞིག་དང་འདྲ།
“ཧ་ལམ་འདྲེ་ཡིག་ཏག་ཏག་ཡིན་ངེས་རེད། ངས་ཀློག་མི་ཤེས།”
ཁོས་དེ་ལྟར་ལན་བཏབ།
“ཀློག་མི་ཤེས་ཟེར་རམ།”
ཁཱ་སེ་རེན་གྱིས་སྐད་གསང་མཐོན་པོས “ངས་ཡི་གེ་འདི་དག་ཀློག་ཤེས། དབྱིན་ཡིག་རེད།
འོན་ཀྱང་ངས་ཤེས་འདོད་པ་ནི་ཡི་གེ་དེ་ཚོ་ཅིའི་ཕྱིར་སྒོའི་ཡང་སྟེང་དུ་བརྐོས་པ་དེ་རེད།”
ལིན་ཏོན་གྱིས་གམ་ནས་ཧབ་ཆ་ཞིག་བརྒྱབ་སོང་། ཕལ་ཆེར་དེ་ནི་ཁོས་ཐོག་དང་པོར་
དགའ་སྤྲོའི་རྣམ་འགྱུར་ཞིག་མངོན་པ་ཡིན་ཚོད།
“ཁོས་ཡི་གེ་མི་ཤེས།"
ཁོས་རང་གི་མ་སྤུན་གཅེན་མོར་བཤད་རྒྱུར། “ཁྱོད་ཀྱིས་འཇིག་རྟེན་འདིར་མི་བླུན་
པོ་འདི་འདྲ་ཞིག་ཡོད་པ་དྲན་མྱོང་ངམ།”
“ཁོ་ལ་ལྷན་སྐྱེས་ཀྱི་ཞན་ཆ་ཡོད་པ་རེད་དམ། ཡང་ན་བློ་རིག་རྟུལ་བ་རེད།”ཁཱ་སེ་རེན་
གྱིས་གཟབ་ནན་ངང་བཤད་རྒྱུར། “ངས་ཁོ་ལ་ཐེངས་གཉིས་དྲིས་རུང་།
ཁོས་གླེན་ཚུགས་ཤིག་བསྟན་པ་ལས་ཁ་མི་གྲག ཧ་ལམ་ཁོས་ངའི་སྐད་ཆ་ཧ་མི་གོ་བ་རེད་
སྙམ་བྱུང་།གང་ལྟར་ངས་ཁོ་ལ་རྒྱུས་ལོན་བྱེད་ཐབས་མི་འདུག”
ལིན་ཏོན་ཡང་བསྐྱར་ཧབ་ཆ་ཤོར་སོང་། ད་དུང་ཟུར་ཟའི་ཉམས་དང་བཅས་ཧ་རེ་
ཏོན་ལ་བལྟས་ཏེ་བསྡད། ཧ་རེ་ཏོན་གྱིས་ད་དུང་ཅི་ཡིན་འདི་ཡིན་མ་ཤེས་པར་ལུས་འདུག
“ཁོ་ལ་ལྷན་སྐྱེས་ཀྱི་ཞན་ཆ་འདྲ་མེད། སྒྱིད་ལུག་ཆེ་བ་ཙམ་རེད། དེ་ཡིན་ནམ།
ཨེན་ཧྲབ།”
ཁོས་བཤད་རྒྱུར། “ངའི་མ་སྤུན་གཅེན་མོས་ཁྱོད་བློ་རིག་མི་དྭངས་པ་ཞིག་རེད་འདོད་
ཀྱིན་འདུག ད་ནི་ཁྱོད་ཀྱིས་རང་སྡུག་རང་གིས་ཉོས་པ་རེད། ད་དུང་མུ་མཐུད་དུ་གཞན་ལ་
དཔེ་ཆ་ཟ་མཁན་ཚོ་ཞེས་འཕྱ་སྨོད་བྱོས་དང་། ཁཱ་སེ་རེན། ཁོའི་རྣ་ལ་གཟན་པའི་ཡོར་ཁི་
མངའ་སྡེའི་ལུང་སྐད་དེར། ཁྱོད་ཀྱིས་མཉམ་འཇོག་བྱས་སམ།”
“ཧིན།དེ་ལ་རྟུག་དྲིའི་རིན་ཐང་ཡང་མེད།”
ཧ་རེ་ཏོན་གྱིས་འུར་རྒྱག་ཞོར་རང་གི་ཉིན་རྒྱུན་གྱི་རྩེད་རོགས་དང་ཁ་རྩོད་བརྒྱབ།
ཁོས་ད་དུང་མུ་མཐུད་དུ་བཤད་འདོད་འདུག་མོད། གཞོན་ནུ་ཕོ་མོ་དེ་གཉིས་ཀས་མཉམ་དུ་
ཧབ་ཆ་བརྒྱབ་སོང་།
ངེད་ཚང་གི་སྲས་མོ་སྣང་མཐོ་མ་དེར་ཧ་ཅང་སྤྲོ་བ་རྒྱས་འདུག རྒྱུ་མཚན་ནི་མིག་
མདུན་གྱི་མི་ཡ་མཚན་ཅན་འདི་མོའི་རྩེད་མཚར་གྱི་ལག་ཆར་སྤྱོད་ཆོག་པས་རེད།
“ཁྱོད་ཀྱི་སྐད་ཆའི་ནང་གི་རྟག་དྲི་ཞེས་པའི་ཐ་སྙད་དེས་གོ་ཅི་ཞིག་ཆོད་དམ།"
ལིན་ཏོན་གྱིས་འཕྱ་དགོད་བྱས་དོན། “ཨ་ཕས་ནམ་རྒྱུན་ཁྱོད་ལ་ཁ་ཚིག་བཙོག་པ་
མ་བཤད་ཅེས་ཡང་ཡང་གདམས་མོད། ཁྱོད་ཀྱིས་ཁ་གདངས་མ་ཐག ཁ་ཚིག་བཙོག་པ་ཆུ་
བཞུར་བཞུར་བྱེད། གལ་ཏེ་མཐོ་རིམ་སྤྱི་ཚོགས་ཀྱི་མི་ཞིག་བྱེད་འདོད་ན། ད་ནས་བཟུང་
རང་གི་སྤྱོད་ལམ་ལ་གཟོབས།”
“ཁྱོད་བུ་མོ་ཞིག་དང་འདྲ་བ་ལས་སྐྱེས་ཕོ་རབ་ཀྱི་ཁྱད་ཆོས་མེད་པ་མ་གཏོགས།
ངས་སྔོན་མ་ནས་ཁུ་ཚུར་གཅིག་གིས་ཁྱོད་རང་ས་རུ་བསྒྱེལ་ཡོད་ངེས། སྙིང་རྗེ་འོས་པའི་
བུ་མོ་གཉོམ་ཆུང་ཁྱོད།” ཁོང་ཁྲོའི་མེ་ལྕེ་འབར་བའི་འོག་རིམ་གྱི་མི་རྩིང་པོ་དེས་ཕྱིར་
ལན་འདེབས་ཀྱིན་ཕར་བུད་སོང་། ཁོ་ནི་ལན་རེར་ཁྲོ་ཞིང་ལན་རེར་སྐྱོ། ངོ་གདོང་ཧྲིལ་བོ་
དམར་པོར་གྱུར་འདུག རྒྱུ་མཚན་ནི་ཁོས་གཞན་གྱིས་རང་ཉིད་ངོ་ཚར་གཏད་པ་ཚོར་མོད།
འོན་ཀྱང་ཕྱོགས་གང་གི་ཐད་ནས་རང་ལ་ཕོག་ཐུག་བཟོས་པ་བཤད་མ་ཤེས་པར་འུ་ཐུག་
ངང་ལུས་ཡོད།
ཧེ་ཟི་ཁི་ལེ་ཧྥུ་ཡིས་ཀྱང་ང་དང་འདྲ་བར་གོང་གི་ཁ་བརྡ་ཆ་ཚང་གོ་ཡོད་ལ། གདོང་
ལ་འཛུམ་ཆུང་ཞིག་ལངས་འདུག ཁོས་ཧ་རེ་ཏོན་ཕར་སོང་བ་མཐོང་རྗེས། ཧ་ཅང་ཡི་མུག་
པའི་མིག་མདངས་ཀྱིས་རང་སྣང་མཐོ་བའི་ན་གཞོན་ཕོ་མོ་དེ་གཉིས་ལ་ལྟ་ཙམ་བྱས་སོང་།
ཡིན་ནའང་ཁོ་གཉིས་ཀས་སྣང་དོགས་ཅི་ཡང་མི་བྱེད་པར་མུ་མཐུད་དུ་སྒོ་ཁར་ལབ་གླེང་
ལ་རོལ།
གཞོན་ནུ་དེས་ཧ་རེ་ཏོན་གྱི་ཞན་ཆ་དང་དགོད་བྲོ་བའི་བྱ་སྤྱོད་སོགས་གླེང་དུས་
གནོན་མི་ཐུབ་པའི་སྤྲོ་སྣང་ཞིག་རྒྱས་འདུག གཞོན་ནུ་མ་དེས་ནི་ཧ་ཅང་སྤྲོ་སྣང་དང་
བཅས་གཞན་གྱི་ངན་མཚང་འབྲུ་བའི་ལིན་ཏོན་གྱི་འཆལ་གཏམ་དེ་དག་ལ་རྣ་བ་བླགས་
འདུག་པ་ལས། དེ་འདྲའི་ཁ་ཚིག་ངན་པ་དག་མི་ཡ་རབས་ཚུལ་ལྡན་ཞིག་གི་ངག་ལས་
འབྱུང་མི་འོས་པ་དྲན་མེད་ཚོད་རེད།
ང་སྔོན་ཆད་ལིན་ཏོན་ལ་གདུང་སེམས་ཡོད་མོད། ད་ལྟ་ཁོ་ལ་མི་དགའ་བར་གྱུར།
ཁོའི་ཨ་ཕ་ཁོ་ལ་མི་དགའ་བ་དེར་ཡང་གནས་ལུགས་ཡོད་འདུག་སྙམ་བྱུང་།
ཕྱི་དྲོ་ལོན་རག་བར་དུ། ངས་ཅི་ལྟར་བྱས་ཀྱང་སྲས་མོ་ཁཱ་སེ་རེན་གནས་དེར་ཁ་
འབྲལ་དུ་འཇུག་མ་ཐུབ། ཡིན་ནའང་སྟབས་ལེགས་པ་ཞིག་ལ། དེ་རིང་སྦྱིན་བདག་ཉིན་
གང་བོར་སྒོ་ཕྱིར་མ་བུད་པས་ངེད་གཉིས་ཁྱིམ་ན་མེད་པ་ཡང་ཚོར་མི་འདུག ཕྱིར་ཁྱིམ་ལ་
ལོག་པའི་ལམ་བར་དུ། ངས་རང་གི་འགྲོ་རོགས་སྲས་མོ་དེར་ཁ་ཏ་སློབ་གསོ་ཞིག་བཏང་སྟེ།
སྔོན་ཏག་ཏག་ལ་ང་ཚོ་དང་མཉམ་དུ་ཡོད་པའི་མི་དེ་རྣམས་ཇི་འདྲ་ཡིན་པ་ངོ་སྤྲོད་ཅིག་
བྱེད་བསམ་ཡང་། དེ་ལས་ལྡོག་སྟེ་མོས་ང་ནི་མི་ཕྱོགས་རིས་ཅན་ཞིག་རེད་ཅེས་ལེ་བདའ་
བྱས་སོང་།
“ཨ་ཙི།”
མོས་འུར་བརྒྱབ་དོན། “ཁྱོད་ངའི་ཨ་ཕའི་ཕྱོགས་སུ་ལངས་འདུག ཨེ་ལུན། ཁྱོད་
ཕྱོགས་རིས་ཅན་ཞིག་རེད། དེ་མིན་ན་ལོ་འདི་འདྲ་མང་པོ་ཞིག་ལ་ང་ལ་མགོ་བསྐོར་གཏོང
དོན་ཅི། ཁྱོད་ཚོས་ལིན་ཏོན་ནི་ས་ཐག་རིང་ཞིག་ན་ཡོད་ཟེར། ང་དེ་རིང་དངོས་གནས་
ཁོང་ཁྲོ་ལངས་བྱུང་། འོན་ཀྱང་ཕྱོགས་གཅིག་ནས་ང་ཧ་ཅང་དགའ། ཁོང་ཁྲོ་ལངས་བསམ་
ཡང་ཞེ་སྡང་མི་འདུག ཡིན་ནའང་ཁྱོད་ཀྱིས་ཁ་ཟུམས། ངའི་ཨ་ནེའི་ཁྱོ་གར་ངན་བགྲང་
མི་ཆོག ཁོ་ནི་ངའི་ཨ་ནེའི་ཁྱོ་ག་རེད། ཡིད་ལ་ཟུངས། ངས་ད་དུང་ཨ་ཕར་ལེ་བདའ་བྱེད་
དགོས། ཁོས་ཁ་རྩོད་བརྒྱབ་པ་ནོར་འདུག"
མོས་དེ་ལྟར་མཚམས་མ་ཆད་པར་བཤད་ཀྱིན་འདུག་པས། ངས་ཀྱང་མོའི་ཡིད་ཆེས་
བྱེད་ས་ནོར་སོང་ཚུལ་གསལ་བཤད་ཞུ་འདོད་མ་བྱུང་།
དགོང་མོ་དེར་སྐུ་ཞབས་ལིན་ཏོན་དང་མ་འཕྲད་པས་མོས་ཉིན་དེའི་གནས་ཚུལ་
རྣམས་མ་བཤད་རུང་། ཕྱི་ཉིན་སྦ་གསང་ཅི་ཡང་མེད་པར་རང་གི་ཨ་ཕར་བཤད་སོང་བས།
ང་ནི་ཅི་བྱ་གཏོལ་མེད་དུ་བཏང་། འོན་ཀྱང་མདོར་ན་དེ་ལ་ཡང་ལེགས་པའི་ཆ་ཞིག་ཡོད་
དེ། ངའི་བསམ་པར་མོའི་ཨ་ཕས་ནི་རང་གི་བྱིས་པར་ཁ་ཏ་སློབ་གསོ་གཏོང་བའི་འགན་
དེ་ལེགས་པར་འགྲུབ་ངེས་རེད་སྙམ། འོན་ཀྱང་བློ་ཡུལ་ལས་འདས་པ་ཞིག་ལ་ཁོར་སྙིང་
སྟོབས་མེད་པས་རང་གི་བུ་མོས་ཕ་གིའི་རླུང་ཁའི་རི་ཁྱིམ་ཚང་ལ་འབྲེལ་འདྲིས་བྱེད་མི་
འོས་པའི་རྒྱུ་མཚན་ཁ་གསལ་གནད་འདུས་ཤིག་ཀྱང་བགྲང་ཐུབ་མ་སོང་། དེ་བས་གཅེས་
ལང་དུ་བཏང་བའི་ཁཱ་སེ་རེན་གྱིས་གང་དྲན་དྲན་བྱེད་པ་ལས་རྒྱུ་མཚན་ཡང་དག་ཅིག་
མེད་ན་ཨ་ཕའི་བཀའ་ལ་ཉན་པར་མི་འདོད།
“ ཨ་ཕ།” མོས་ཞོགས་པར་ཁམས་འདྲི་ཤིག་བྱས་རྗེས། “ཁྱོད་ཀྱིས་བལྟས་ན་ང་ཁ་
སང་ས་ཆ་གང་ཞིག་ལ་འཆམ་འཆམ་དུ་སོང་སྟེ་མི་སུ་ཞིག་ལ་འཕྲད་ཡོད་དམ། ཨ། ཨ་
ཕ། ཁྱོད་རང་ཧ་ལས་ངེས་རེད། དེ་ནི་ཁྱོད་ཀྱི་ནོར་འཁྲུལ་རེད། རེད་དམ། ངས་མཐོང་ཡོད།
གོ་ཡོད། འོན་ཀྱང་ཁྱོད་ཀྱིས་ཀྱང་ངེས་པར་དུ་ཉོན། ངས་ཁྱོད་ཀྱི་རྫུན་རྐུབ་ཇི་ལྟར་བརྟོལ་
བར་ལྟོས། ད་དུང་ཨེ་ལུན་གྱིས་ཁྱོད་དང་མཉམ་འབྲེལ་གྱིས་ང་ལ་རྫུན་བཤད་པ་རེད།
འོན་ཀྱང་ད་དུང་ཤིན་ཏུ་ཉམ་ཆུང་བའི་རྫུ་བག་ཅིག་བསྟན་ཡོང་། ངས་སྔོན་ཆད་ལིན་
ཏོན་ཕྱིར་ལོག་པར་རེ་བ་ཆེན་པོ་བཅངས་རུང་འགྲུབ་ཐབས་མེད་པའི་གནད་དོན་དེ་ལ་
ཐུག་འདུག་ཨང་།”
མོས་ཉིན་གཅིག་རིང་གི་འཆམ་ཉུལ་གྱི་མཐོང་ཐོས་ཆ་ཚང་ཨ་ཕར་ཞུས་སོང་། སྦྱིན་
བདག་གིས་མཚམས་མ་ཆད་པར་ང་ལ་ལེ་བདའ་བྱེད་པའི་མིག་མདངས་ཀྱིས་ལྟ་ན་ཡང་།
ཁ་གཅིག་ཀྱང་མི་གྲག་པར་མོར་བཤད་ཚར་དུ་བཅུག དེའི་རྗེས་ཁོས་རང་གི་བུ་མོ་གམ་དུ་
འཐེན་ནས། ལིན་ཏོན་ང་ཚོའི་ཉེ་འཁོར་ན་ཡོད་རུང་ཅིའི་ཕྱིར་ཁྱོད་ལ་གསང་དགོས་པའི་
རྒྱུ་མཚན་ཤེས་སམ་ཞེས་དྲིས་ཤིང་། ངས་འདི་ལྟར་བྱེད་དོན་ཁྱོད་ལ་ཕན་པ་ལས་གནོད་
པའི་ཆེད་དུ་མིན་ལུགས་སོགས་ཀྱང་བཤད་སོང་།
“དེ་ནི་ཁྱོད་ཧེ་ཟི་ཁི་ལེ་ཧྥུ་ལ་མི་དགའ་བའི་དབང་གིས་རེད།” མོས་དེ་ལྟར་ལན་བཏབ།
“ངས་རང་གི་དགའ་སྡུག་ཙམ་གཙོ་བོར་བཟུང་སྟེ་ཁྱོད་ཀྱི་བདེ་སྐྱིད་སྣང་མེད་དུ་
བསྐྱུར་བ་དཔེ་སྲིད་དམ། ཁཱ་སེ། དེ་འདྲ་མ་རེད། དོན་ལ་ང་སྐུ་ཞབས་ཧེ་ཟི་ཁི་ལེ་ཧྥུ་ལ་
མི་དགའ་བ་མ་རེད། ཁོ་ང་ལ་མི་དགའ་བ་རེད། རྒྱུ་མཚན་ཁོ་ནི་མི་སེམས་མེད་པའི་ངན་པ་
ཞེ་གནག་ཅིག་ཡིན། ཁོ་ནི་རང་ཉིད་མི་དགའ་བའི་མི་ལ་གནོད་འཚེ་བཟོ་བར་མཁས།
གལ་ཏེ་ཁོ་ལ་གོ་སྐབས་ཏོག་ཙམ་ཡོད་ན་གནོད་འཚེ་བཟོ་ངེས་རེད། གལ་ཏེ་ཁྱོད་དང་རང་
གི་མ་སྤུན་ནུ་བོ་གཉིས་འབྲེལ་འདྲིས་བྱས་ན། ཁོ་ང་ལ་སྡང་བའི་དབང་གིས་ཁྱོད་ལ་ཡང་
གནོད་འཚེ་བཟོ་ངེས་པ་ཐག་ཆོད་ཡིན། དེ་བས་ཁྱོད་ལ་ཕན་པའི་ཆེད་དུ་ངས་ད་གཟོད་
ཁྱོད་དང་ལིན་ཏོན་གཉིས་ངོ་འཕྲད་དུ་མ་བཅུག་པ་ཡིན། མ་གཞི་རྗེས་ཕྱོགས་ཁྱོད་ནར་
སོན་རྗེས་ངས་ད་གཟོད་གསལ་བཤད་བྱེད་འདོད་ཡོད་མོད། ད་ལྟ་དོན་འདི་མུ་མཐུད་དུ་
ནར་འགྱངས་བྱེད་ཐབས་མེད་པ་ཤེས་བྱུང་།”
“འོན་ཀྱང་སྐུ་ཞབས་ཧེ་ཟི་ཁི་ལེ་ཧྥུ་ནི་སྤྲོ་སེམས་འཁོལ་བའི་མི་ཞིག་རེད། ཨ་ཕ་
ལགས།” ཁཱ་སེ་རེན་གྱིས་དེ་ལྟར་བཤད་ཀྱིན་མོའི་ཨ་ཕའི་སྐད་ཆ་སྣང་མེད་དུ་བཞག “ད་
དུང་ཁོས་ངེད་གཉིས་ངོ་འཕྲད་པར་བཀག་འགོག་ཀྱང་མི་བྱེད། ཁོས་ང་རང་ག་དུས་ཡིན་
རུང་རང་ཁྱིམ་དུ་རྩེ་རུ་ཡོང་ཆོག་ཟེར། འོན་ཀྱང་དོན་འདི་ཁྱོད་ལ་གསང་དགོས་ཟེར། རྒྱུ་
མཚན་ནི་ཁྱོད་གཉིས་བར་ལ་ཁ་རྩོད་ཤོར་མྱོང་ཞིང་། ཁྱོད་ཀྱིས་ཁོས་ཨ་ནེ་ཨེ་ས་བྷེ་ལ་ཆུང་
མར་བསུས་པར་གུ་ཡངས་གནང་མ་འདོད་པས་རེད། དེ་བས་འདི་ནི་ཁྱེད་རང་ཉིད་ནོར་བ་
རེད། ཆེས་མ་མཐའ་ཡང་ལིན་ཏོན་དང་ངེད་གཉིས་གྲོགས་པོ་བྱེད་དུ་བཅུག་ན་འགྲིག”
སྦྱིན་བདག་གིས་མོས་རང་གི་སྐད་ཆར་ཡིད་ཆེས་མི་བྱེད་པ་མཐོང་རྗེས། སྔོན་ཆད་ཧེ་
ཟི་ཁི་ལེ་ཧྥུ་ཡིས་ཨེ་ས་བྷེ་ལར་བྱས་པའི་བྱ་བ་སྤྱོད་ལམ་དང་། རླུང་ཁའི་རི་ཁྱིམ་ཇི་ལྟར་ཁོའི་
ལག་ཏུ་ཤོར་ཚུལ་སོགས་སྐད་ཆ་ཚིག་འགའི་ལམ་ནས་མདོར་བསྡུས་ཤིག་བཤད་སོང་། གལ་
ཏེ་དོན་དེ་རྣམས་ཞིབ་མོར་བཤད་དགོས་ན་ཁོས་སེམས་ཀྱིས་བཟོད་ཐབས་ག་ལ་ཡོད།
སྤྱིར་བཏང་ཁོའི་ཁ་ནས་ཚིག་གཅིག་ཀྱང་མི་བཤད་མོད། འོན་ཀྱང་ལྕམ་མོ་འདས་
རྗེས་རང་གི་དགྲ་བོ་དེར་བཅངས་པའི་ཞེ་སྡང་དང་འཇིགས་སྐྲག་གི་ཚོར་བས་སེམས་ཁོང་
བརླན་ཡོད་པ་འདྲ། ཁོས་ཁ་ནས་ཅི་ཡང་མི་བཤད་རུང་། ཁོག་ཏུ་ནམ་རྒྱུན་གལ་ཏེ་ཧེ་ཟི་
ཁི་ལེ་ཧྥུ་རང་ཁྱིམ་ལ་འཛུལ་མ་ཡོང་ཚེ། མོ་ད་ལྟ་ཡང་འཇིག་རྟེན་འདིར་གསོན་ཡོད་ངེས་
ཞེས་སྐྱོ་སྡུག་དང་ཕངས་སེམས་ཀྱིས་མནར་ཡོད། དེ་བས་ཁོའི་སེམས་སུ་ཧེ་ཟི་ཁི་ལེ་ཧྥུ་ནི་
མི་གསོད་ཀྱི་ལག་དམར་ཞིག་དང་འདྲ།
འོན་ཀྱང་། སྲས་མོ་ཁཱ་སེ་ནི་འཚོ་བའི་ནང་གི་གཡོ་སྒྱུ་ཁྲམ་གསུམ་ལ་ཆ་རྒྱུས་ཅི་ཡང་
མེད་ཅིང་། སྤྱིར་བཏང་རང་གཤིས་ཚ་ཞིང་ངང་ཐུང་ཡིན་པས་ནོར་འཁྲུལ་ཙག་ཙིག་རེ་
བཟོས་ན་འགྱོད་བཤགས་དང་བཅས་ཡོ་བསྲང་བྱེད་མྱོང་བ་ཙམ་ལས། འཇིག་རྟེན་འདིར་
མི་ཧ་ཅང་ཁོག་ཟབ་ཞེ་གནག་ཅིག་གིས་དུས་ཡུན་རིང་པོར་དམིགས་ཡུལ་ཡོད་པའི་སྒོ་
ནས་འཁོན་ལན་སློག་ཅིང་། བསམ་སྦྱོར་ངན་པ་རེ་རེ་བཞིན་གཡོ་འགུལ་མེད་པར་ལག་
བསྟར་བྱེད་པར་མ་ཟད། སྙིང་རྗེ་དང་གདུང་སེམས་ཀྱི་དྲི་ཙམ་ཡང་མི་བྲོ་བའི་དོན་དག་
དེ་འདྲ་གོ་བས་མོ་ཧ་ལས་པར་གྱུར་འགྲོ། མི་གཤིས་ཐད་ཀྱི་ངོས་ཟིན་གསར་བ་དེས་མོའི་
སེམས་ལ་གཡོ་འགུལ་ཐེབས་ཤིང་བག་ཆགས་ཟབ་མོ་ཞིག་བཞག་པ་འདྲ། དོན་དེ་འདྲ་
མོས་སྔོན་ཆད་གཏན་ནས་དྲན་མ་མྱོང་ལ་རྒྱུས་མངའ་ཡང་མེད། དེའི་ཕྱིར་སྐུ་ཞབས་ཨེ་དི་
ཀ་ཡིས་མུ་མཐུད་དུ་མང་པོ་བཤད་པའི་དགོས་པ་མེད་སྙམ་སྟེ་མཚམས་བཞག་ཅིང་། ཞོར་
དུ་སྐད་ཆ་ཚིག་འགའ་ཁ་སྣོན་བྱས་པ་འདི་ལྟར།
“རྗེས་ཕྱོགས་ཁྱོད་ཀྱིས་ཧ་གོ་ངེས་རེད། ངའི་གཅེས་ཕྲུག་མ། ངས་ཁྱོད་རང་ཁོའི་
ཁྱིམ་མི་དང་ཁྱིམ་གཞིས་ལ་རྒྱང་ཐག་བཀྱེད་དུ་འཇུག་དགོས་པའི་རྒྱུ་མཚན་ཤེས་ངེས་
རེད། ད་ནི་ཁྱོད་ནམ་རྒྱུན་ལྟར་རང་གི་ལས་ཀའམ་རྩེད་འཇོ་ལ་རོལ་ཏུ་སོང་། དོན་དེར་
འདང་མང་པོ་མ་རྒྱག” ཁཱ་སེ་རེན་གྱིས་རང་གི་ཨ་ཕར་འོ་ཞིག་བྱས་རྗེས་ལྷོད་པོར་ས་ལ་
བསྡད་དེ་ཉིན་རེའི་བསླབ་བྱ་སྦྱོང་མགོ་བརྩམས། ནམ་རྒྱུན་དང་འདྲ་བར་དུས་ཚོད་གཉིས་
ཀྱི་རིང་ལ་སློབ་སྦྱོང་བྱས་རྗེས། ཨ་ཕ་དང་མཉམ་དུ་ར་སྐོར་ནང་འཆམ་འཆམ་ལ་བསྐྱོད།
ཉིན་གཅིག་ཧྲིལ་བོ་དེ་རྒྱུན་ལྡན་ལྟར་ཕར་བསྐྱལ་སོང་། ཡིན་ནའང་ས་སྲོད་ལ་ཐོན་རྗེས་
ང་མལ་ཁང་ནང་མོར་ལྭ་བ་ཕུད་རོགས་སུ་འགྲོ་དུས། མོ་མལ་ཁྲིའི་འགྲམ་དུ་ཙོག་སྟེ་ངུ་
བཤུམ་བྱེད་ཀྱིན་གདའ།
“ཨ་ཙི། ཅི་བྱེད་པ་ཡིན། བྱིས་པ་བསམ་མེད།"
ངས་དེ་ལྟར་སྐད་བརྒྱབ་དོན། “ཁྱོད་ལ་དོན་ངོ་མ་སེམས་སྐྱོ་དགོས་པའི་དོན་དག་
ཅིག་ཡོད་ན་ངུ་ཆོག་མོད། འོན་ཀྱང་འདི་ལྟར་དོན་མེད་དུ་ངུས་ན་མིག་ཆུ་ཆུད་ཟོས་སུ་
བཏང་བ་ལས་མ་འདས། དོན་ངོ་མའི་སེམས་སྡུག་དགོས་པའི་བྱ་བ་ཞིག་ཁྱོད་ཀྱི་མགོར་སྤུ་
ཉག་ཙམ་ཡང་བྱུང་མ་མྱོང་། དེ་བས་ཁྱོད་ཀྱིས་འདི་ལྟར་བྱས་ན་ངོ་མི་ཚའམ། དཔེར་ན།
སྦྱིན་བདག་དང་ངེད་གཉིས་མཉམ་དུ་ཤི་སོང་བ་ཡིན་ན། འཇིག་རྟེན་འདིར་ཁྱོད་གཅིག་
པུ་ལུས་པ་རེད། སྐབས་དེར་ཁྱོད་ཀྱི་སེམས་ཚོར་ཇི་འདྲ་ཡིན་སྲིད་དམ། མིག་མདུན་གྱི་
དོན་དག་དང་ངས་བཤད་པ་དེ་གཉིས་གཤིབ་སྡུར་ཞིག་གྱིས་དང་། ཁྱོད་ཀྱིས་རང་ཉིད་ལ་
ད་དུང་གྲོགས་པོ་འགའ་ཡོད་པ་ཤེས་ཏེ་ཧམ་སེམས་ལྷག་མ་དེ་ཞི་བར་བྱེད་ངེས་རེད།”
“ང་རང་ཉིད་ཀྱི་ཆེད་དུ་ངུ་བ་མིན། ཨེ་ལུན།”
མོས་ལན་བཏབ་དོན། “ང་ནི་ཁོའི་དོན་དུ་ངུ་བ་ཡིན། ཁོས་སང་ཉིན་ང་ཡོང་རྒྱུར་
རེ་ལྟོས་ཆེན་པོ་བྱེད་ཀྱིན་ཡོད། ཁོ་རེ་ཐག་ཆད་ངེས་རེད། ཡུན་རིང་པོར་བསྒུག་ངེས་རེད།
ཡིན་ནའང་མཇུག་མཐར་ང་ཡོང་བ་མཐོང་རྒྱུ་མེད།”
“ཉོག་གཏམ་རེད།”
ངས་བཤད་རྒྱུར། “ཁྱོད་ཀྱི་སེམས་སུ་ཁོས་ཁྱོད་དྲན་པ་ནི་ཁྱོད་ཀྱིས་ཁོ་དྲན་པ་ནང་
བཞིན་ཡིན་ངེས་བསམ་མམ། ཁོ་ལ་ད་དུང་འདུག་གྲོགས་ཧ་རེ་ཏོན་ཡོད་པ་མིན་ནམ། ཕྱི་
དྲོ་གཉིས་ཙམ་ལ་ངོ་འཕྲད་པའི་ཤ་ཉེ་ཞིག་གི་དོན་དུ་མིག་ཆུ་གཏོང་མཁན་ནི་མི་བརྒྱ་ཡི་
གྲས་ན་ཡང་གཅིག་ཀྱང་ཡོད་མི་སྲིད་པའི་ཚོད་རེད། ལིན་ཏོན་ཆུང་བས་དོན་དག་ཅི་ཞིག་
བྱུང་བ་ཚོད་དཔག་བྱེད་ཐུབ་ལ།རྗེས་ཕྱོགས་ཁྱོད་རང་སེམས་ལ་ཡང་འཛིན་མི་སྲིད།”
“འོན་ཀྱང་ངས་ཁོ་ལ་འཕྲིན་ཐུང་ཞིག་འབྲི་ཆོག་གམ། ངས་རང་ཉིད་ཕར་འགྲོ་མི་
ཐུབ་པའི་རྒྱུ་མཚན་བཤད་དགོས།” མོས་དེ་ལྟར་བཤད་ཀྱིན་ཡར་ལངས་སོང་། “ངས་ཁོ་
ལ་ཁས་བླངས་པའི་དོན་དག་ཅིག་ཡོད་པ་དེ་བསྒྲུབ་དགོས། ཁོའི་དཔེ་ཆ་རྣམས་ངའི་དཔེ་
ཆར་མི་དོ་བས། ངས་ཁོ་ལ་དཔེ་ཆ་གཡར་རྒྱུ་ཁས་ལེན་བྱས་ཡོད། དེབ་དེ་རྣམས་མི་གཞན་
ཞིག་ལ་བསྐུར་ནས་ཁོར་འཕྲོད་ཐབས་བྱེད་དགོས། ངས་ཁོ་ལ་དེབ་དེ་དག་ཤིན་ཏུ་ཡག་
རབས་བཤད་པས་ཁོར་ཡང་ལྟ་འདོད་ཆེན་པོ་སྐྱེས་འདུག ཨེ་ལུན།”
“མི་ཆོག དེ་གཏན་ནས་མི་ཆོག”
ངས་ཚིག་ཐག་ཆོད་པོས་ལན་བཏབ་དོན། “དེ་ལྟར་བྱས་ན་ཁོས་ཡང་བསྐྱར་ཁྱོད་ལ་
འཕྲིན་ཡིག་འབྲི་ངེས་པས་ཚར་རྒྱུ་རྫོགས་རྒྱུ་མེད། མི་ཆོག སྲས་མོ་ཁཱ་སེ་རེན་ལགས། རྩ་
བ་ནས་འབྲེལ་ཐག་གཅོད་དགོས། ཁྱོད་ཀྱི་ཨ་ཕའི་རེ་བ་དེ་ཡིན། ཁྱོད་ཀྱིས་ཀྱང་དེ་ལྟར་
བསྒྲུབ་འོས།”
“ངས་ཤོག་འཛར་ཞིག་བསྐུར་བ་ཙམ་ཡིན། དེར་སྐྱོན་ཅི་ཡོད།” མོས་ཡང་བསྐྱར་
ཁ་གྲག་པ་དང་གདོང་ལ་ཞུ་བ་བྱེད་པའི་རྣམ་འགྱུར་ཞིག་མངོན་འདུག
“ཁྱོད་ཀྱིས་ཁ་ཟུམས།”
ངས་མོའི་ཚིག་མཚམས་བཅད་དེ། “ངེད་གཉིས་ཀས་ཁྱོད་ཀྱི་ཤོག་འཛར་དེའི་ཆེད་
དུ་རྩོད་གླེང་བྱེད་དོན་མི་འདུག མལ་ཁྲིའི་སྟེང་ཉོལ།”
མོས་ང་ལ་སྡང་མིག་ཅིག་བགྲད་ཅིང་ཁོང་ཁྲོའི་རྣམ་འགྱུར་ཞིག་བསྟན་བྱུང་ལ། དེ་
ནི་བྱིས་པ་ཡ་རབས་ཤིག་དང་འདྲ་བོ་མི་འདུག དེ་བས་ངས་ཀྱང་མོར་འོ་ཞིག་བྱས་རྗེས་
མཚན་མོ་བདེ་ལེགས་ཞེས་ཞུ་འདོད་མ་བྱུང་བས་མལ་ཐུལ་འགེབ་རོགས་ཤིག་བྱས་མཐར་
ཤར་རེར་སྒོ་བརྒྱབ་སྟེ་ཕྱི་ལ་བུད་པ་ཡིན།ཡིན་ནའང་ལམ་སྐེད་ལ་ཐོན་མཚམས་ང་ལ་འགྱོད་
པ་ཅུང་ཟད་སྐྱེས་པས་ཁ་རོག་གེར་
ཕྱིར་བལྟ་རུ་སོང་བ་ཡིན། འོན་ཀྱང་ངེད་ཚང་གི་སྲས་མོ་དེ་སྒྲོག་ཙེའི་གམ་དུ་ལངས་ཏེ་ཤོག་
འཛར་ཞིག་གི་སྟེང་ཡི་གེ་འབྲི་བཞིན་འདུག ང་ནང་ལ་སོང་བ་ན་མོས་ཞ་སྨྱུག་སྦས་སོང་།
“གལ་ཏེ་འཕྲིན་ཡིག་བྲིས་ན་ཡང་། ཕར་སྐྱེལ་ནས་འགྲོ་མཁན་ཞིག་ཁྱོད་ཀྱིས་རྙེད་
མི་སྲིད། ཁཱ་སེ་རེན།" ངས་བཤད་དོན། “ད་ལྟ་ངས་པྲ་སྒྲོན་གཟིམ་རྒྱུ་ཡིན།"
ངས་པྲ་སྒྲོན་གཟིམ་གྱིན་པའི་སྐབས་སུ། མོས་ངའི་ལག་པའི་རྒྱབ་ལ་ག་ལེར་རྡེག་
ཙམ་བྱེད་ཞོར། “མི་ངན་པ” ཞེས་སྡིགས་བྱུང་། ང་དེ་ལྟར་མོར་ཁ་བྲལ་བ་ན་མོས་ཀྱང་དེ་
མ་ཐག་ནང་ནས་སྒོ་གཏན་དྲངས་ནས་སྒོ་དམ་པར་བརྒྱབ་སོང་། ད་ལྟ་མོ་ཁོང་ཁྲོ་ལངས་
ཀྱིན་པའི་སྒང་རེད། ཁ་ཏ་སློབ་གསོར་གཏན་ནས་མི་ཉན།
འོན་ཀྱང་གང་ལྟར་འཕྲིན་ཡིག་ཕར་བསྐུར་ཚར་འདུག གྲོང་སྡེ་ནས་འོ་མ་འཚོང་
མཁན་ཞིག་བརྒྱུད་དེ་བསྐུར་བ་རེད། ངས་ཀྱང་རྗེས་ནས་ད་གཟོད་ཤེས་པ་ཡིན།
གཟའ་འཁོར་འགའ་འགོར་སོང་། ཁཱ་སེ་ཡང་ཁོང་ཁྲོ་ལངས་མཚམས་ཆད་འདུག
ཡིན་ནའང་མོ་ད་ལྟ་རང་གཅིག་པུ་གྲུ་ཟུར་ཞིག་ཏུ་འཛུལ་ནས་སྡོད་པར་དགའ་ལ། གལ་
ཏེ་ང་མོ་དང་ཉེ་བར་བཅར་ན། དཔེ་ཆར་ལྟ་བཞིན་པའི་མོར་གློ་བུར་བའི་དངངས་འཚབ་
ཅིག་ལངས་ངེས་ལ། ལུས་པོ་དཔེ་ཆའི་སྟེང་བཀབ་སྟེ་ང་ལ་ནང་དོན་མཐོང་དུ་མི་འཇུག
ཡིན་ནའང་ངས་བལྟས་མ་ཐག་དཔེ་ཆའི་བར་གསེང་ལ་བཙིར་བའི་ཤོག་འཛར་གྱི་གྲུ་སྣེ་
མཐོང་ཡོང་། མོས་ད་དུང་རང་ལ་སྒྲིག་ལམ་གསར་བ་ཞིག་བཞག་འདུག་སྟེ། ཞོགས་པ་ཡར་
ལངས་མ་ཐག ཐབ་ཚང་ནང་བསྡད་དེ་གནས་གཞན་ལ་མི་འགྲོ་ཞིང་། ཧ་ལམ་དངོས་པོ་ཅི་
ཞིག་ཁྱེར་ཡོང་བར་བསྒུག་ནས་སྡོད། དཔེ་མཛོད་ཁང་དུ་ཆ་སྒམ་ཞིག་ཡོད་པའི་ནང་དུ། མོ་
ལ་དབང་བའི་སྒམ་ཆུང་ཞིག་ཡོད་ལ། མོས་ཀ་ཀོར་ཛ་ཛོར་མང་པོ་ཞིག་བྱས་རྗེས་ནམ་རྒྱུན་
ཕྱིར་འགྲོ་ཁར་སྒམ་ཆུང་དེའི་ལྡེ་མིག་ཁྱེར་སྲིད།ཉིན་ཞིག་ཡང་མོས་སྒམ་ཆུང་དེར་རེག་གིན་འདུག 
སྔོན་ཆད་སྒམ་ཆུང་དེའི་ནང་
རྩེད་ཆས་ཙག་ཙིག་རེ་འཇོག་པ་ལས་ཅ་ལག་གཞན་མེད་མོད། འོན་ཀྱང་ད་ལྟ་ཤོག་འཛར་
བརྩེགས་མ་མང་པོ་བཞག་འདུག་པ་ངས་ཟུར་ནས་མཐོང་སོང་། སྐབས་དེར་ང་ལ་དོགས་
པ་དང་མཚར་སྣང་ཆེན་པོ་ཞིག་སྐྱེས་བྱུང་བས། ནམ་ཞིག་མོའི་གཅེས་པའི་སྒམ་ཆུང་དེའི་
ནང་དུ་ནོར་བུ་ཅི་ཡོད་བལྟ་འདོད་བྱུང་།
མཚན་མོ། མོ་དང་སྦྱིན་བདག་སོགས་ཐོག་ཁང་དུ་ཕྱིན་རྗེས། ངས་ཁྱིམ་འཛིན་ཞལ་
ཏ་མའི་ལྡེ་མིག་སྤར་མོ་གང་བོ་ལས་ཡར་བཙལ་མར་བཙལ་ཡང་ཡང་བྱས་རྗེས། མོའི་སྒམ་
ཆུང་དེའི་ཁ་ཕྱེ་ཐུབ་པའི་ལྡེ་མིག་ཅིག་རྙེད་བྱུང་། འཐེན་སྒམ་ཆུང་བའི་ཁ་ཕྱེ་མ་ཐག ངས་
ནང་གི་ཅ་ལག་ཚང་མ་སྨད་གཡོགས་ཀྱི་ཐུ་བའི་ཁུད་དུ་གཅུད་ཅིང་ཕྱིར་རང་གི་སྡོད་ཁང་
དུ་ཁྱེར་ཏེ་ག་ལེར་བརྟག་དཔྱད་བྱས།
སྤྱིར་ང་རང་སྔོན་མ་ནས་བློ་བདེ་བོ་མེད་ན་ཡང་། འཕྲིན་ཡིག་དེ་འདྲ་མང་པོ་ཡོད་པ་
མཐོང་བས་ལྷག་ཏུ་ཧ་ལས་དགོས་བྱུང་། ཕལ་ཆེར་ཉིན་རེར་འཕྲིན་རེ་འབྱོར་ཡོད་པ་འདྲ།
ཚང་མ་ལིན་ཏོན་ཧེ་ཟི་ཁི་ལེ་ཧྥུ་ཡིས་མོར་བྲིས་པའི་འཕྲིན་ལན་རེད།
ཆེས་ཐོག་མའི་འཕྲིན་ཡིག་རྣམས་ཧ་ཅང་ཐུང་ཞིང་ཁ་ཚིག་དམ་པ་ཡིན་རུང་། ཕྱི་
མ་རྣམས་ནི་ག་ལེར་ཚར་རྒྱུ་རྫོགས་རྒྱུ་མེད་པའི་མཛའ་འཕྲིན་དུ་གྱུར་ཡོད། ཕ་རོལ་བའི་
འཕྲིན་ཡིག་ལས་བྱིས་བློ་མངོན་འདུག་སྟེ། ཁོའི་ལོ་ན་ཚོད་དེ་འདྲ་ཞིག་ལ་འབྲི་ཆོག་པའི་
ནང་དོན་ཟབ་མོ་ཅི་ཞིག་ཡོད་སྲིད་དམ། ཡིན་ནའང་འཕྲིན་ཡིག་དེའི་ཁ་ཚིག་གི་བར་
གསེང་དུ་ལན་རེར་ཡིག་སྐད་ཀྱི་ཚིག་རྒྱན་རེ་ཡང་མངོན་ཡོང་། ངས་བལྟས་ན་ཚིག་དེ་
འདྲ་ཁོས་འབྲི་མི་ཤེས། ཕལ་ཆེར་གཞན་ལས་བཤུས་པ་ཡིན་ངེས། འཕྲིན་ཡིག་ཁ་ཤས་
ནི་བརྩེ་གདུང་དྲག་པོ་དང་ཚོར་བ་མེད་པའི་སྣང་བ་གཉིས་གཞི་གཅིག་ཏུ་བསྲེས་ཏེ་ཅི་
ཡིན་འདི་མིན་མི་ཤེས་པར་སྣང་། མགོ་བརྩམས་མ་ཐག བརྩེ་དུང་རབ་ཏུ་ཤུགས་དྲག་ན་ཡང་། 
མཇུག་བསྡུ་མཚམས་ལ་ཐོན་དུས་ཚུལ་འཆོས་དང་ཨུ་ཚུགས་ཀྱིས་བཤད་པའི་ཁ་
ཡག་ཚིག་སྙན་ཙམ་ལས་མི་འདུག སློབ་འབྲིང་སློབ་མ་ཞིག་གིས་ཁོའི་འཆར་སྣང་ཁྲོད་ཀྱི་
སྣང་ལ་མ་ངེས་པའི་མཛའ་གྲོགས་ལ་འཕྲིན་ཡིག་འབྲི་དུས་ཚིག་ཉམས་ནི་ཏག་ཏག་འདི་
འདྲ་ཞིག་ཡིན། མཛའ་འཕྲིན་དེ་དག་གིས་ཁཱ་སེའི་ཡིད་སེམས་འཕྲོག་ཡོད་མེད་མི་ཤེས་
རུང་། ངས་བལྟས་ན་རིན་ཐང་ཅི་ཡང་མེད་པའི་གད་སྙིགས་ཁོ་ན་ལས་མ་འདས། ངས་དེ་
ལྟར་འཕྲིན་ཡིག་རེ་རེ་བཞིན་བཀླགས་པ་ན་མཇུག་མཐར་མུ་མཐུད་དུ་བལྟས་ཀྱང་སྙིང་པོ་
མི་འདུག་བསམ་བྱུང་། དེ་བས་འཕྲིན་ཡིག་དེ་དག་ལག་རས་ཀྱིས་གཅུད་ཅིང་འཐེན་སྒམ་
གཞན་ཞིག་ནང་བཞག་སྟེ་ཟྭ་བརྒྱབ་པ་ཡིན།
ངེད་ཚང་གི་སྲས་མོ་ནམ་རྒྱུན་དང་འདྲ་བར་ཞོགས་པ་ཡར་ལངས་མ་ཐག ཐོག་ཁང་
ནས་བབས་ཏེ་ཐབ་ཚང་དུ་བུད་སོང་། ངས་ཟུར་མིག་གིས་བལྟས་ཏེ་བསྡད། བུ་ཆུང་ཞིག་
ཡར་ཡོང་བ་ན་མོ་སྒོ་ཁར་སོང་སྟེ་སྒུག་པ་དང་། འོ་མ་འཇོ་མཁན་གཞིས་གཡོག་མས་ཁོའི་
འོ་སྣོད་ནང་ལ་འོ་མ་ལྡུག་པའི་སྐབས་སུ། ཁཱ་སེ་རེན་གྱིས་མགྱོགས་པོར་དངོས་པོ་གང་
རུང་ཞིག་བུ་ཆུང་དེའི་སྟོད་གོས་ཀྱི་ཁུག་མའི་ནང་བཅུག་པ་དང་། ཡང་ཁུག་མ་ལས་ཅ་
ལག་གང་རུང་ཞིག་ཕྱིར་འཐེན་ནས་ཁྱེར་སོང་། ངས་མེ་ཏོག་ལྡུམ་ར་བསྐོར་ནས་འཕྲིན་
ཡིག་སྐྱེལ་མཁན་དེར་སྒུག་ནས་བསྡད། ཁོས་རང་ནུས་ཡོད་ཚད་ཀྱིས་རང་ལ་བཅོལ་བའི་
སྐུར་དངོས་དེར་སྲུང་སྐྱོབ་བྱེད་པ་དང་། ངེད་གཉིས་རྩོད་རེས་བྱེད་པའི་གོ་རིམ་ནང་འོ་མ་
ཡང་ཐང་ལ་བྱོ། ཡིན་ནའང་མཇུག་མཐར་ངས་འཕྲིན་ཡིག་དེ་ཚུར་འཕྲོག་ཐུབ་སོང་། ད་
དུང་ཁོ་ལ་མགྱོགས་པོར་ཕར་མི་འགྲོ་ན་ཆག་སྒོ་ཡོང་ངེས་ཡིན་ཞེས་སྡིགས་མོ་བྱས་ཏེ་ཕར་
བདའ་བ་ཡིན། དེའི་རྗེས་ང་གྱང་རྩར་བསྡད་དེ་སྲས་མོ་ཁཱ་སེ་ཡི་མཛའ་འཕྲིན་བཀླགས་པ་
ན། མོས་བྲིས་པ་ནི་རང་གི་མ་སྤུན་ནུ་བོའི་འཕྲིན་ཡིག་ལས་བབ་ཆགས་དང་སྙན་ཆ་ལྡན་
པར་འདུག བྲིས་པ་ཧ་ཅང་ཡག་ལ་གླེན་ཞད་ཆེ་བར་སྣང་། དེར་ངས་མགོ་བོ་གཡུགས་
ཞོར་སེམས་ཁྲལ་དང་བཅས་གཞིས་ཀར་འཛུལ་བ་ཡིན།
ཉིན་དེར་བརླན་གཤེར་ཧ་ཅང་ཆེ། མོ་ནགས་རའི་ནང་དུ་འཆམ་འཆམ་ལ་མ་སོང་།
དེ་བས་ཡང་བསྐྱར་འཐེན་སྒམ་དེའི་ཁ་ཕྱེ་ནས་རང་སེམས་གསོ་འདོད་པ་ཡིན་ཚོད་རེད།
མོའི་ཨ་ཕ་སྒྲོག་ཙེའི་འགྲམ་དུ་བསྡད་དེ་དཔེ་དེབ་ཀློག་བཞིན་ཡོད་པ་དང་། ངས་ནི་ཕྱོགས་
གཅིག་ནས་སྒེའུ་ཁུང་གི་དྲ་ཡོལ་གྱི་སྣེ་མོའི་མདུད་པ་འགའ་བཤིག་གཅོད་སོགས་བྱེད་
ཞོར། མིག་ཟུར་གྱིས་མོས་ཅི་བྱེད་འདི་བྱེད་ལ་དོ་སྣང་བྱས་ཏེ་བསྡད།
བྱ་མོ་ཞིག་གིས་བྱིའུ་ཕྲུག་དམར་འབྱར་ཚང་གང་ཤུལ་དུ་བསྐྱུར་ཏེ་རྒུམ་འབུ་འཐུས་
ནས་ཕྱིར་ཡོང་དུས། བྱིའུ་ཚང་སྟོང་པར་ལུས་ཡོད་པ་མཐོང་ན་སྡུག་སྐད་སྒྲོག་གིན་གཤོག་
རྡེབ་ཡང་ཡང་བྱེད་ངེས་རེད། ཡིན་ནའང་དེའི་སྡུག་བསྔལ་ཡང་ད་ལྟ་ཁཱ་སེའི་ངག་
ནས “ཨ་ཙི” ཞེས་ཤོར་བ་དང་གཏན་ནས་བསྡུར་ཐབས་མེད། ཡར་སྔོན་འཛུམ་མདངས་
ཀྱིས་ཁེངས་པའི་ངོ་གདོང་དེ་སྐད་ཅིག་ཉིད་ལ་སྐྱ་བོར་གྱུར་སོང་། སྐུ་ཞབས་ལིན་ཏོན་གྱིས་
ཀྱང་མགོ་ཡར་དགྱེ་སྟེ་བལྟས་བྱུང་།
“ཅི་རེད། གཅེས་ཕྲུག་མ། གཟབ་གཟབ་མ་བྱས་པར་ལག་པས་ཅི་ཞིག་ལ་རེག་པ་
ཡིན་ནམ།” ཁོའི་སྐད་གདངས་དང་ཉམས་འགྱུར་དེ་ལ་བལྟས་ནས། མོས་རང་གི་གཅེས་
ནོར་དེ་དག་ཁྱེར་མཁན་ཁོ་མིན་པ་གསལ་བོར་ཤེས་ཐུབ།
“མ་རེད།ཨ་ཕ།”
མོས་དབུགས་ཧལ་ཧལ་ངང་བཤད་རྒྱུར། “ཨེ་ལུན། ཨེ་ལུན། ཁྱོད་ཐོག་ཁང་ལ་ཤོག་
དང་། ངའི་ལུས་ཕུང་བདེ་བོ་མི་འདུག”
ངས་མོའི་རེ་བ་ལྟར་རྗེས་དེད་ནས་ཐོག་ཁང་དུ་ཕྱིན།
“འོ། ཨེ་ལུན། འཐེན་སྒམ་ནང་གི་ཅ་ལག་ཚོ་ཁྱོད་ཀྱིས་ཁྱེར་བ་ཡིན་ནམ།” ང་ནང་
དུ་འཛུལ་མ་ཐག་སྒོ་བརྒྱབ་སོང་། ངེད་གཉིས་ཁོ་ན་མ་གཏོགས་མེད་པའི་སྐབས་སུ་མོས་
དེ་ལྟར་ཁ་གྲག་པར་མ་ཟད། ད་དུང་པུས་མོ་སར་བཙུགས་ཏེ་ང་ལ་ཞུ་བ་བྱེད། “ཅ་ལག་དེ་
དག་ང་ལ་ཕྱིར་སྟེར་རོགས། རྗེས་ཕྱོགས་ངས་དེ་འདྲ་མི་བྱེད་ཁོ་ཐག་ཡིན། གཏན་ནས་མི་
བྱེད། ངའི་ཨ་ཕར་མ་བཤད་རོགས། ཁྱོད་ཀྱིས་ངའི་ཨ་ཕར་བཤད་ཡོད་དམ། ཨེ་ལུན། ཁྱོད་
ཀྱིས་བཤད་མེད་ངེས། ང་དངོས་གནས་པྲ་ཆལ་རེད། འོན་ཀྱང་རྗེས་ཕྱོགས་ངས་དེ་འདྲ་
གཏན་ནས་བྱེད་མི་སྲིད།” ངས་ངོ་གནག་སྟེ་མོ་ཡར་ལོངས་ཞེས་སྐུལ།
“ཆོག་ཐལ། སྲས་མོ་ཁཱ་སེ་རེན།”
ངས་སྐད་ཅོར་བརྒྱབ་དོན། “ཁྱོད་ལ་དངོས་གནས་ཐབས་བཀོད་མང་པོ་འདུག ཁྱོད་
ལ་ངོ་ཚ་ཞིག་ཡོད་དམ། ཁོམ་སྐབས་རེ་ཡོད་དུས་སྙིང་པོ་མེད་པའི་འཕྲིན་ཡིག་དེ་ཚོ་ཀློག་
གིན་འདུག གད་སྙིགས་ལྟ་བུ་དེ་ཚོར་རིན་ཐང་ཅི་ཡང་མེད། ཨ་ཙི། བྲིས་པ་ཇི་འདྲའི་
ཡག དེབ་ཏུ་དཔར་སྐྲུན་བྱས་ན་ཆོག་ཐལ། གལ་ཏེ་ངས་འཕྲིན་ཡིག་དེ་དག་སྦྱིན་བདག་གི་
མིག་མདུན་ལ་བཤམས་ན། ཁྱོད་ཀྱིས་ཤོད་དང་ཁོའི་སེམས་ལ་ཅི་ཞིག་དྲན་སྲིད་དམ། ངས་
ད་དུང་ཁོ་ལ་བཤད་མེད། འོན་ཀྱང་ངས་ཁྱོད་ཀྱི་བླུན་རྨོངས་ཀྱི་གསང་བ་དེ་གསང་རོགས་
བྱེད་པའི་རེ་བ་མ་བཅངས། ངོ་ཚ་རྒྱུ་ཞིག་མི་འདུག ཐོག་མར་ཁྱོད་ཀྱིས་མགོ་བརྩམས་ཏེ་
དགོད་བྲོ་བ་དེ་དག་བྲིས་པ་ཡིན་ངེས། ཁོས་སྔོན་ལ་དེ་འདྲ་ཞིག་དྲན་མི་སྲིད། ངས་ཚིག་
ཐག་བཅད་དེ་བཤད་ཐུབ།”
“ངས་མགོ་བརྩམས་པ་མིན། ང་མིན།”
ཁཱ་སེ་རེན་གྱིས་ངུ་ཞོར། “ང་ཁོ་ལ་དགའ་འདོད་ཅིག་གཏན་ནས་ཡོད་མ་མྱོང་། འོན་
ཀྱང་ཐེངས་དེར།”
“དགའ།” ངས་ཧ་ཅང་མཐོང་ཆུང་གི་ཉམས་ཀྱིས་ཚིག་དེ་ངག་ལས་ཕྱུངས།
“དགའ། ཇི་འདྲའི་དགོད་བྲོ་བའི་ཉོག་གཏམ་ཞིག་རེད། དེ་ན་ངས་ཀྱང་ལོ་རེར་
ཐེངས་རེར་འབྲུ་རིགས་ཉོ་སྡུད་བྱེད་དུ་ཡོང་མཁན་གྱི་རང་འཐག་འཐག་མཁན་དེ་ཚོ་ལ་དགའ་
མི་དགའ་ཞིག་གླེང་ཆོག་རྒྱུ་རེད་ཨང་། དགའ་ཟེར་བ་ཅི་རེད། ཁྱོད་ངོ་མ་ཡ་མཚན་
རེད། སྔ་ཕྱི་གཉིས་ཀ་བསྡོམས་ན། མི་ཚེ་འདིར་ཁྱོད་ལིན་ཏོན་དང་མཉམ་དུ་དུས་ཚོད་བཞི་
ལྷག་མ་གཏོགས་བསྡད་མྱོང་མེད། ལྟོས་དང་། བྱིས་པ་བསམ་མེད་འདིས་གང་དྲན་དྲན་
བཤད་ཡོང་། ངས་དཔེ་མཛོད་ཁང་དུ་ཁྱེར་ནས་ཁྱོད་ཀྱི་ཨ་ཕས་འདི་ལྟ་བུའི་དགའ་ཞེས་
པར་གོ་བ་ཇི་འདྲ་ལེན་མིན་བཀའ་འདྲི་ཞིག་བྱེད།"
མོ་ཚུར་མཆོངས་ཏེ་སྙིང་གི་གཅེས་ནོར་དེ་ཚོ་འཕྲོག་བསམ་མོད། ངས་ལག་པ་མགོ་
ཀླད་དུ་མཐོན་པོར་བཀྱགས་པས། མོའི་ངག་ནས་རྒྱུན་ཆད་མེད་པར་ཞུ་བ་བྱེད་པའི་ཚིག་
མང་པོ་ཐོན་ཞིང་། ཡི་གེ་དེ་དག་མེར་བསྲེགས་པ་སོགས་ཐག་གཅོད་ཅི་ལྟར་བྱས་ཀྱང་ཆོག
འོན་ཀྱང་མི་གཞན་ལ་བལྟ་རུ་མ་འཇུག་ཟེར། ང་ལ་སྐབས་དེར་དགོད་བྲོ་བའི་སྣང་བ་ཞིག་
སྐྱེས་པས་མོར་སྡིགས་འདོད་ཀྱང་མ་བྱུང་། ཞིབ་ཏུ་འདང་བརྒྱབ་ན་དེ་ནི་བུ་མོ་ཞིག་གི་ངོ་
སོར་གཅེས་པའི་རང་བཞིན་དེ་ཙམ་ལས་མ་འདས་སྙམ་པས། རེ་ཞིག་སེམས་ཀྱང་ཇེ་སྙི་རུ་
ཕྱིན་ཏེ་གུ་ཡངས་སྤྲད།དེར་ངས་མོར་དྲིས་དོན།
“གལ་ཏེ་ང་འཕྲིན་ཡིག་བསྲེག་རྒྱུར་འཐད་པ་བྱུང་ན། ཁྱོད་ཀྱིས་རྗེས་ཕྱོགས་འཕྲིན་
ཡིག་འདི་རིགས་མི་འབྲི་བ་དང་། ཁོ་ལ་དཔེ་དེབ་མི་བསྐྱར་བ། ད་དུང་སྐྲ་ལོ་དུམ་བུ་ཞིག་
མི་བསྐུར་བ། ཐ་ན་མཛུབ་དཀྲིས་དང་རྩེད་ཆས་སོགས་གང་ཡང་མི་བསྐུར་བའི་ཁག་ཐེག་
བྱེད་ཐུབ་བམ།”
“ང་ཚོས་རྩེད་ཆས་གཏན་ནས་བསྐུར་མ་མྱོང་།”
ཁཱ་སེ་རེན་གྱིས་བཤད་རྒྱུར། མོའི་རང་གཅེས་ཀྱི་བློ་ཡིས་ངོ་ཚའི་མགོ་མནན་སོང་།
“དེ་ན་ལེགས་སྐྱེས་ཅི་ཡང་མི་སྟེར་རམ།དེ་འདྲ་ཡིན་ནམ། སྲས་མོ།”
ངས་བཤད་དོན། “གལ་ཏེ་ཁྱོད་ཀྱིས་ཁས་ལེན་མི་བྱེད་ན། ང་ཕར་འགྲོ་རྒྱུ་ཡིན།”
“ངས་ཁས་ལེན་བྱས་ཚར་བ་ཡིན། ཨེ་ལུན།”མོས་ངའི་ལྭ་བར་འཇུས་ཏེ་འུར་
བརྒྱབ་དོན། “གཡུགས་དང་། གཡུགས་དང་། འཕྲིན་
ཡིག་མེ་ནང་ལ་གཡུགས་དང་།”
ངས་མེ་སྐྱོགས་ཀྱིས་མེ་ཐབ་ནང་དཀྲུགས་ཙམ་བྱས། ཧ་ལམ་དེ་ནི་མི་བཟོད་པའི་བློས་
གཏོང་ཆེན་པོ་ཞིག་ཡིན་ཚོད་རེད། མོས་ངག་གཉོམ་པོས་རང་ལ་འཕྲིན་ཡིག་རེ་གཉིས་
ཤིག་ཅིས་ཀྱང་བསྐྱུར་རོགས་ཞེས་ཞུ་བ་ཡང་ཡང་བྱེད།
“འཕྲིན་ཡིག་གཅིག་གཉིས་ཤིག་ང་ལ་བསྐྱུར་རོགས། ཨེ་ལུན། ངས་དེ་ལིན་ཏོན་
གྱིས་བསྐུར་བའི་དྲན་རྟེན་དུ་བརྩི་ཆོག་
“དེ་ཡག་པོ་རེད། ངས་ཀྱང་གཅིག་གཉིས་ཤིག་བསྐྱུར་ཏེ་ཁྱོད་ཀྱི་ཨ་ཕ་དང་མཉམ་དུ་
རོལ་མྱོང་བྱེད་འདོད།"
ངས་མོར་ལན་འདེབས་ཞོར་ལག་ནང་གི་འཕྲིན་ཡིག་གཡོབ་ཙམ་བྱས་ཤིང་། འཕྲིན་
ཡིག་རྣམས་ལག་རས་ཀྱིས་ཡང་བསྐྱར་བཏུམས་ཏེ་སྒོ་ཁར་འགྲོ་རྩིས་བྱས། མོས་ལག་པ་
ལྷོད་དེ་ཕྱེད་ཀ་འཚིགས་ཟིན་པའི་ཤོག་བུ་དེ་དག་ཡང་བསྐྱར་མེ་ནང་ལ་འཕེན་དུ་བཅུག་
ཅིང་། ང་ལ་ལག་བརྡ་ཞིག་བཏང་ནས་སྦྱིན་སྲེག་གི་ཆོ་ག་འདི་མགྱོགས་པོར་བསྒྲུབ་རོགས་
ཞེས་པའི་བརྡ་བསྟན་བྱུང་།
འཕྲིན་ཡིག་བསྲེགས་ཚར་རྗེས། ངས་ཐལ་བ་རྣམས་དཀྲུགས་དཀྲུགས་ཙམ་བྱས་ཤིང་
དེའི་སྟེང་ལ་ཐལ་བ་བླུགས་ཏེ་བཀབ། མོས་སྐད་ཆ་ཚིག་གཅིག་ཀྱང་མ་བཤད་མོད་ཧ་ཅང་
ཞེ་སྐྱོ་བའི་ཉམས་དང་བཅས་རང་གི་མལ་ཤག་ཏུ་ལོག་སོང་།
ང་ཐོག་ཁང་ལས་མར་བབས་ཏེ་སྦྱིན་བདག་ལ། “སྲས་མོའི་ལུས་ཕུང་ཅུང་མི་བདེ་
བ་སངས་དྲག་ཏུ་གྱུར་སོང་། ཡིན་ནའང་ངས་བལྟས་ན་མོས་མལ་ཁྲིའི་སྟེང་ཅུང་ཟད་ངལ་
གསོས་ན་དགའ” ཞེས་བཤད། ཉིན་གུང་མོ་གུང་ཟས་ཟ་རུ་མ་ཡོང་། ཡིན་ནའང་ཕྱི་དྲོའི་
ཇ་ཐུན་སྐབས་ཐོག་ཁང་ནས་གཤམ་ལ་བབས་སོང་། ངོ་མདོག་སྐྱ་བོར་སྣང་ཞིང་མིག་རྩ་
དམར་པོར་གྱུར་ཡོད་ནའང་རྣམ་འགྱུར་གཞན་ཅི་ཡང་བསྟན་མ་བྱུང་བས། རང་གཅུན་གྱི་
ནུས་པ་ཆེན་པོ་ལྡན་པ་ཤེས་ཐུབ།
ཉིན་གཉིས་པའི་ཞོགས་པར། ངས་ཤོག་འཛར་ཞིག་བྲིས་ཏེ་ཉིན་དེའི་འཕྲིན་ཡིག་ལ་
ལན་བསློགས། ངས་ཤོག་འཛར་ཞིག་གི་ཐོག་ཏུ “སྐུ་ཞབས་ཧེ་ཟི་ཁི་ལེ་ཧྥུ་ཁྱོད་ཀྱིས་རྗེས་
ཕྱོགས་སྲས་མོ་ལིན་ཏོན་ལ་འཕྲིན་ཡིག་མ་འབྲི་རོགས། རྗེས་ཕྱོགས་ཁྱོད་ཀྱིས་བྲིས་པའི་
འཕྲིན་ཡིག་གང་ཡང་མོའི་ལག་ཏུ་གཏན་ནས་འཕྲོད་མི་སྲིད།” ཅེས་བྲིས་པ་ཡིན། དེའི་
རྗེས་ནས་བུ་ཆུང་དེ་ནམ་རྒྱུན་ཞོགས་པར་ཚུར་སླེབས་དུས་ཁུག་མའི་ནང་འཕྲིན་ཡིག་
བཅུག་མི་འདུག

ལེའུ་ཉེར་གཉིས་པ།

དབྱར་ཁ་རྫོགས་སོང་། སྟོན་མགོ་ཡང་ངང་གིས་ཕར་ལ་ཡལ། མ་ཤེས་མ་ཚོར་བའི་
ངང་ནས་འཕགས་པ་མེ་ཀ་ལིའི་དུས་དྲན་གྱི་ཉིན་མོར་སླེབས་བྱུང་། ལོ་དེར་སྟོན་བསྡུ་བའི་
དུས་ཚོད་ཅུང་ཟད་འཕྱིས་པས་ངེད་ཚང་གི་རྣང་ཞིང་འགའ་ནི་ད་དུང་བྲེགས་མེད་པར་
ལུས་ཡོད། སྐུ་ཞབས་ལིན་ཏོན་དང་ཁོའི་བུ་མོ་གཉིས་ནམ་རྒྱུན་ཞིང་འབྲེག་མཁན་ཚོའི་
གམ་དུ་འགྲོ་འོང་རེ་བྱེད། མཇུག་མཐའི་གྲོ་ཤོག་སྐྱེལ་འདྲེན་བྱེད་པའི་ཉིན་དེར། ཁོ་གཉིས་
ཞིང་ཁ་རུ་ས་སྲོད་བར་དུ་བསྡད་སོང་། ཏག་ཏག་ཉིན་དེའི་དགོང་ཁའི་གྲང་རླུང་གི་དབང་
གིས་སྦྱིན་བདག་ལ་ཆམ་པ་ལྕི་མོ་ཞིག་ཕོག་ཅིང་། ཆམ་ནད་དེས་ཁོའི་གློ་བར་ན་ཚའི་ས་
བོན་ངན་པ་ཞིག་བཏབ་སྟེ་དུས་ཡུན་རིང་པོར་སངས་དྲག་འབྱུང་མ་ཐུབ། དེ་བས་དགུན་
ཟླ་ཧྲིལ་བོར་ཁོ་ཁྱིམ་ལ་འཛུལ་ཏེ་ཧ་ལམ་སྒོ་ཕྱིར་ཐེངས་གཅིག་ཀྱང་མ་ཕེབས།
སྙིང་རྗེའི་ཡུལ་དུ་གྱུར་པའི་ཁཱ་སེ་ནི་མོའི་བརྩེ་དུང་གི་དོན་རྐྱེན་ཆུང་ཆུང་དེས་
འཇིགས་སྣང་ཞིག་བསྐྱེད་ཅིང་། བར་བཅུག་གི་གཏམ་རྒྱུད་ཐུང་ཐུང་དེ་རེ་ཞིག་མཚམས་
བཞག་རྗེས། ཉིན་རྒྱུན་སྤྲོ་སྣང་དང་གསོན་ཤུགས་ཆེན་པོ་མེད་པར་ལུས་ཡོད། མོའི་ཨ་
ཕས “ནམ་རྒྱུན་དཔེ་དེབ་ཉུང་ཙམ་བཀླགས་ཏེ་འགུལ་སྐྱོད་མང་ཙམ་བྱོས” ཞེས་ཡང་
ཡང་གདམས་མོད། འོན་ཀྱང་ཨ་ཕས་མོར་འགྲོ་རོགས་བྱེད་མི་ཐུབ་པས། ངས་རང་ཉིད་ལ་
དེའི་འགན་འཁྲི་ཡོད་སྙམ་སྟེ་མོ་ལ་འགྲོ་རོགས་འདུག་རོགས་ཅི་ཐུབ་བྱས་པ་ཡིན། འོན་ཀྱང་
ང་ནི་འགྲོ་རོགས་ཚད་ལྡན་ཞིག་མིན་ཏེ། ཁྱིམ་ལས་ཙག་ཙིག་ཧ་ཅང་མང་བས་ཉིན་
རེར་མོ་དང་མཉམ་དུ་སྡོད་པར་དུས་ཚོད་གསུམ་རེ་མ་གཏོགས་མེད། དེར་མ་ཟད་ང་ནི་
མོའི་ཨ་ཕ་དང་མ་གཞི་ནས་བསྡུར་ཐབས་ག་ལ་ཡོད་ཨང་།
ཟླ་བ་བཅུ་པའི་ཕྱི་དྲོ་ཞིག་གམ་ཡང་ན་ཟླ་བ་བཅུ་གཅིག་པ་ཡིན་ཡང་སྲིད། དེ་ནི་
མཁའ་རླུང་དྭངས་ཤིང་ཆར་སྨུག་བན་བུན་འཐིབས་པའི་ཕྱི་དྲོ་ཞིག་རེད། སྤང་ངོས་དང་
ལམ་ཕྲན་གང་སར་བརླན་གཤེར་གྱི་ལོ་འདབ་རྙིང་པས་ཁེབས་ཤིང་ཧྲག་ཧྲག་གི་སྐད་སྒྲ་
འབྱིན། གྲང་ཞིང་འཁྱག་པའི་ནམ་མཁའི་ཕྱེད་ཀ་ནི་སྤྲིན་ནག་གིས་གཡོགས་འདུག ཐལ་
མདོག་གི་འོད་རྒྱུད་ཡུག་གཅིག་མགྱོགས་པོར་ནུབ་ཕྱོགས་ཀྱི་མཁའ་མཐའ་ནས་ལངས་
ཤིང་། ཆར་ཆེན་འབབ་རྒྱུའི་སྔོན་བརྡ་གཏོང་བཞིན་གདའ། ངས་སྲས་མོར་དེ་རིང་ཕྱི་ལ་
འཆམ་འཆམ་དུ་མ་འགྲོ་ཞེས་ཁ་ཏ་བྱས་པ་སྟེ། རྒྱུ་མཚན་ནི་ཆར་བ་འབབ་ངེས་པའི་ཕྱིར།
ཡིན་ནའང་མོས་རྒྱུ་མཚན་བཤད་པར་མི་ཉན་པས། ངས་ཀྱང་བེར་ནག་ཅིག་གྱོན་ཞིང་
ཆར་གདུགས་ཤིག་བཟུང་སྟེ་མོ་དང་མཉམ་དུ་ནགས་རའི་མཐའ་འདབས་བར་འཆམ་
འཆམ་དུ་སོང་། མོའི་སེམས་ཁམས་མི་སྐྱིད་པའི་སྐབས་སུ་ནམ་རྒྱུན་ལམ་དེ་གདམ་ངེས་
རེད། ཏག་ཏག་སྐུ་ཞབས་ཨེ་དི་ཀ་ཡི་ནད་གཞི་ཇེ་སྡུག་ཏུ་འགྲོ་དུས་མོའི་སེམས་ཁམས་ཀྱང་
དེ་ལྟར་ཇེ་སྡུག་ཏུ་འགྲོ་བཞིན་ཡོད། སྤྱིར་བཏང་སྐུ་ཞབས་ཨེ་དི་ཀ་ཡིས་རང་ལ་སྙུང་གཞི
ལྗིད་མོ་ཕོག་ཡོད་པ་གཏན་ནས་ཁས་ལེན་མི་བྱེད་མོད། འོན་ཀྱང་སྲས་མོ་དང་ངེད་གཉིས་
ཀས་ཁོའི་ཉིན་རེ་བཞིན་སྨྲ་བ་ཇེ་ཉུང་དང་གདོང་གི་སྐྱོ་ཉམས་ཇེ་ཆེར་འགྲོ་བཞིན་པ་ལས།
ནད་གཞི་ཧ་ཅང་ལྕི་བ་ཤེས་ཡོད།
མོ་སྐྱོ་ཉམས་དང་བཅས་མདུན་ལ་འགྲོ་བཞིན་འདུག ལན་རེར་གྲང་རླུང་རྩུབ་མོ་རེ་
གཡུགས་ཏེ་ངར་ཤུགས་སློང་ན་ཡང་། ད་ལྟ་མོ་མདུན་ཕྱོགས་སུ་མི་རྒྱུགས་ལ་གནམ་ལྡིང་
ས་ལྡིང་ཡང་མི་བྱེད། ངས་ད་དུང་ནམ་རྒྱུན་མོས་ལག་པས་ངོ་ལ་རེག་རེག་རེ་བྱེད་ཀྱིན་
ཅི་ཞིག་འབྱིད་ཀྱིན་པ་མིག་ཟུར་གྱིས་མཐོང་ཡོང་། ངས་ཕྱོགས་བཞིར་སྐོར་ལྟ་རེ་བྱེད་ཁུལ་
གྱིས་མོའི་སྐྱོ་སྣང་དེ་དཀྲོགས་པར་འབད།
ལམ་གྱི་ཕར་སྣེ་ན་ཀྱག་ཀྱོག་གི་རི་ལམ་ཞིག་གྱེན་ལ་འཐེན་ཡོད། དེ་རུ་ཀྲེན་ཤིང་
དང་ཤིང་མོན་ཆ་རའི་ཤིང་སྡོང་དམའ་མོ་དག་གི་སྡོང་རྩད་ཕྱེད་ཙམ་ཕྱི་རུ་མངོན་འདུག་
པ་ནི། དར་ཅིག་གནས་ཚང་གཡོར་མཁན་གྱི་མགྲོན་པོ་འགའ་དང་འདྲ་བར་སྣང་། གནས་
དེའི་ས་འདམ་ཤིན་ཏུ་སྙི་བས་རླུང་འཚུབ་ཐེངས་འགར་གཡུགས་པ་ཙམ་གྱིས་མོན་ཆ་རའི་
ཤིང་སྡོང་དུ་མ་ས་ལ་བསྒྱེལ་འདུག དབྱར་ཁར་སྲས་མོ་ནི་ཤིང་སྡོང་དེ་དག་གི་ཡང་རྩེར་
འཛེགས་ཏེ་ཡལ་གའི་སྟེང་ལ་སྡོད་པར་དགའ། སྐབས་དེར་ཤིང་སྡོང་ཕར་ཡོ་ཚུར་ཡོ་བྱེད་
ཅིང་མཐོ་ཚད་ལ་དབྱིན་ཁྲེ་ཉི་ཤུ་ཡས་མས་ཡོད། མོའི་ཡང་སོར་ལྡན་པའི་ལུས་གཟུགས་
དང་ལོ་ན་གཞོན་པའི་སེམས་པ་ནི་དེ་འདྲའི་དགའ་སྣང་གིས་ཁེངས་ཡོད་ཅིང་། ངང་ཚུལ་
དེ་མཐོང་ན་ང་ལ་ཡང་རང་དབང་མེད་པར་སྤྲོ་བ་འཕེལ་ཡོང་། ཡིན་ནའང་མོ་དེ་འདྲའི་
མཐོ་སར་འཛེགས་པ་མཐོང་ན་ངས་ནམ་རྒྱུན་སྡིགས་མོ་ཐན་ཐུན་རེ་བྱེད་ཀྱིན་ཡོད་མོད།
དོན་ལ་དེ་ནི་ཚུགས་ཀ་ཞིག་བསྟན་པ་ཙམ་ལས་དོན་ངོ་མར་ངས་མོ་ལམ་སེང་མར་འབབ་
དགོས་དོན་མེད་སྙམ་གྱིན་ཡོད། མོ་ནི་དེ་ལྟར་རླུང་བུས་བསྒུལ་བའི་འགུལ་སླེ་ནང་ཉལ་
ཏེ་དོན་དག་ཅི་ཡང་མི་བསྒྲུབས་པར་གནའ་བོའི་གླུ་གཞས་མང་པོ་ཟམ་མ་ཆད་པར་བཏང་
སྟེ་རང་གི་སྙན་དབང་རང་གིས་གསོ་བ་རེད། དེ་ཚང་མ་སྔོན་ཆད་ངས་མོར་བསླབས་
པའི་བྱིས་གླུ་འབའ་ཞིག་ཡིན། མོས་སྡོང་རྩེ་རུ་བྱིའུ་མ་དང་མཉམ་དུ་བྱིའུ་ཕྲུག་ལ་རྒུམ་
འབུ་སྟེར་བ་དང་། བྱིའུ་ཕྲུག་ལ་འཕུར་རྩལ་སློབ་པ། ལན་རེར་ཡང་མིག་བཙུམས་ཏེ་བདེ་
འབོལ་ལེར་ངལ་གསོ་བྱེད་པ། ལན་རེར་ལུས་པོ་བསྒོངས་ཏེ་འདུག་པ་དང་། ཡང་ལན་རེར་
ལག་ནས་ཅི་ཞིག་ལས་ཀྱིན་སེམས་སུ་རྨི་ལམ་གང་རུང་ཞིག་རྨི་བཞིན་པ་སོགས། མདོར་
ན་སྐབས་དེའི་སྤྲོ་སྣང་ནི་སྨྲ་བརྗོད་ཀྱིས་མཚོན་པར་ག་ལ་ནུས།“ལྟོས་དང་། སྲས་མོ།” ངས་
འུར་བརྒྱབ་དོན།
ཤིང་སྡོང་འཁྱོག་པོ་ཞིག་གི་སྡོང་རྩ་རུ་རྐོ་དོང་ཞིག་འདུག ངས་མོར་དེ་སྟོན་
བཞིན། “དགུན་ཁ་ད་དུང་ཐོན་མི་འདུག ཕར་ཕྱོགས་ན་ད་དུང་མེ་ཏོག་ཅིག་ཡོད།"
ཟླ་བ་བདུན་པའི་ནང་། རྩ་འདམ་གྱི་སྟེགས་བུའི་ངོས་སུ་རྩྭ་རླུང་དྲིལ་ཡིས་ཁེབས་
ཤིང་། རྒྱང་ནས་བལྟས་ན་རབ་རིབ་ཀྱི་སྨུག་མདོག་ཅིག་གིས་བཟུང་ཡོད། ད་ལྟ་མྱུ་གུ་ཆུང་
ཆུང་འདི་མ་གཏོགས་ལྷག་མི་འདུག “ཁྱོད་ཀྱིས་ཤིང་སྡོང་སྟེང་གི་མེ་ཏོག་དེ་བཏོག་ནས་ཨ་
ཕར་སྟོན་འདོད་དམ།”
ཁཱ་སེ་ཡིས་ཤིང་སྡོང་ཡག་གའི་རྐོ་དོང་ནང་ཡིབ་སྟེ་འདར་སིག་རྒྱག་གིན་པའི་མེ་ཏོག་
དེར་ལྟ་བཞིན་མཇུག་མཐར་བཤད་དོན།
“ངས་དེ་བཏོག་མི་འདོད། ཡིན་ནའང་ཕར་བལྟས་ན་མེ་ཏོག་འདི་སྐྱོ་ཉམས་དོད་པོ་
ཞིག་འདུག དེ་འདྲ་རེད་དམ། ཨེ་ལུན།"
“རེད་ཡ།” ངས་བཤད་དོན། “སྐམ་ཞིང་ཉམ་ཐག་པ་ཞིག་རེད། གསོན་ཤུགས་དང་
བྲལ་བ་ནི་ཁྱོད་དང་འདྲ། ཁྱོད་ཀྱི་གདོང་ན་ཡང་ཁྲག་མདོག་ཉག་ཙམ་མི་འདུག ངེད་
གཉིས་ལག་འཇུ་བྱས་ཏེ་མདུན་ལ་རྒྱུགས་དང་། ཁྱོད་འདི་ལྟར་གསོན་ཤུགས་དང་བྲལ་བས།
ད་ནི་ཇི་ལྟར་རྒྱུགས་ཀྱང་ངའི་མདུན་ལ་འཆོར་དཀའ་ཚོད་རེད།
“ང་རྒྱུགས་མི་འདོད།” མོས་མགོ་བོ་གཡུགས་ཀྱིན་མུ་མཐུད་དུ་མདུན་ལ་ག་ལེར་
འགྲོ་བ་དང་། ལན་རེར་གོམ་མཚམས་བཞག་སྟེ་སྔོ་དྲེགས་དུམ་བུ་ཞིག་གམ་སྐྱ་བོར་གྱུར་
པའི་རྩྭ་སྐམ་པོ་ཞིག ཡང་ན་སེར་ཐིག་ལྟུང་བའི་ལྡུམ་བུ་གང་རུང་ཞིག་གིས་མདོག་སྨུག་
སེར་གྱི་ལོ་འདབ་དབུས་སུ་ཕྲ་ཞིང་ཟླུམ་པའི་ལུས་གཟུགས་ཀེ་རེར་འགྲེང་འདུག་པར་དར་
ཅིག་རིང་ཅེར་ནས་སྡོད་པ་དང་། ཡང་ལན་རེར་ལག་པ་བཀྱགས་ནས་ཕར་འཁོར་བའི་ངོ་
གདོང་ལས་ཅི་ཞིག་འབྱིད་ཀྱིན་གདའ།“ཁཱ་སེ་རེན། ཁྱོད་ངུ་དོན་ཅི་ཡིན། གཅེས་ཕྲུག་མ།” 
ངས་དེ་ལྟར་འདྲི་བཞིན་ཉེ
སར་སོང་སྟེ་མོའི་ཕྲག་པ་བསྐྱོར། “ཨ་ཕར་ཆམ་ནད་ཅུང་ཟད་ཕོག་པས་སེམས་སྡུག་སྟེ་ངུ་
དགོས་དོན་མེད། སྟབས་ལེགས་པ་ཞིག་ལ་ཁྱོད་ཀྱི་ཨ་ཕར་ན་ཚ་ལྕི་མོ་ཕོག་མེད་པས་རང་
གིས་རང་ལ་སེམས་གསོ་བྱེད་དགོས།”
སྐབས་དེར་མོས་གཞི་ནས་གདུང་སེམས་གནོན་མ་ཐུབ་པར་མིག་ཆུ་དབང་མེད་དུ་
བཞུར་ཞིང་། ངུ་སྐད་ཤོར་ཏེ་དབུགས་ཀྱང་གཏོང་ལེན་དཀའ་བའི་ཚོད་དུ་སླེབས།
“ཨེ། སྙུང་གཞི་ག་ལེར་ཇེ་ལྗིད་དུ་འགྲོ་ངེས་རེད།” མོས་བཤད་རྒྱུར། “ད་ནི་ངས་
ཅི་ཞིག་བྱེད་དམ། རྗེས་ཕྱོགས་ཨ་ཕ་དང་ཁྱོད་གཉིས་ཀས་ང་བསྐྱུར་ནས་ཕེབས་སོང་ན། ང་
གཅིག་པུས་ཅི་ཞིག་བྱེད། ངས་ཁྱོད་ཀྱི་སྐད་ཆ་བརྗེད་ཐུབ་པ་མི་འདུག ཨེ་ལུན། ཁྱོད་ཀྱི་
སྐད་ཆ་དེ་དག་ད་དུང་ངའི་རྣ་ལམ་དུ་གྲག་ཀྱིན་གདའ། རྗེས་ཕྱོགས་ཁྱོད་དང་ཨ་ཕ་གཉིས་
ཀ་འདས་རྗེས། འཚོ་བ་ལ་འགྱུར་ལྡོག་ཇི་འདྲ་ཆེན་པོ་ཞིག་འབྱུང་སྲིད་དམ། འཇིག་རྟེན་
འདི་ཇི་འདྲའི་ཨ་ཆད་འུ་ཐུག་ཅིག་ཏུ་འགྱུར་ངེས་སམ།”
“ཁྱོད་རང་ཉིད་སྔོན་ལ་ཤི་མི་འགྲོ་ཞེས་ཀྱང་ཁག་ཐེག་བྱེད་ཐུབ་མཁན་མེད།” ངས་
མོར་ལན་བཏབ་དོན། “ཆག་སྒོ་ལ་རེ་སྒུག་བྱེད་ཀྱིན་ཡོད་དམ། དེ་ཡག་པོ་མ་རེད། ང་ཚོས་
ལོ་ངོ་མང་པོ་མང་པོ་ཞིག་འགོར་རྗེས་ད་གཟོད་སུ་ཞིག་སྔོན་ལ་འགྲོ་རྒྱུར་འདང་རྒྱག་ཆོག
སྦྱིན་བདག་ད་དུང་ལོ་ན་གཞོན། ངའི་ལུས་ཕུང་ཡང་བདེ་ཐང་ཡིན། ད་དུང་ལོ་ཞེ་ལྔར་
སོན་མེད། ངའི་ཨ་མ་ལོ་བརྒྱད་ཅུར་བསྡད་པ་རེད། འདས་རག་བར་དུ་ལུས་པོ་ཡང་སོར་
ལྡན། གལ་ཏེ་སྐྱབས་མགོན་གྱིས་སྐུ་ཞབས་ལིན་ཏོན་ལ་ལོ་དྲུག་ཅུར་བཞུགས་པའི་ཚེ་ཚད་
བསྩལ་བ་ཡིན་ན། ཁྱོད་རང་གིས་མཛུབ་མོ་བཀུག་སྟེ་རྩིས་ཤིག་རྒྱོབས་དང་། ཁྱོད་ད་ལྟ་ལོ་
ག་ཚོད་རེད། ཁྱོད་ཀྱི་ཨ་ཕ་ད་དུང་ལོ་ག་ཚོད་ལ་འཚོ་ཐུབ་ངེས་རེད། ཁྱོད་ཀྱི་ཨ་ཕ་ད་དུང་
ཁྱོད་ཀྱི་ད་ལྟའི་ལོ་ཚོད་ལས་ཀྱང་རིང་བ་ཞིག་ལ་འཚོ་ཐུབ་ངེས། སྲས་མོ། ཆག་སྒོ་མ་བྱུང་སྔོན་
གྱི་ལོ་ཉི་ཤུའི་གོང་རོལ་ནས་དོན་དེར་སེམས་ཁྲལ་བྱས་ན་གླེན་རྟགས་ཤིག་མ་ཡིན་
ནམ།”
“འོན་ཀྱང་། ཨ་ནེ་ཨེ་ས་བྷེ་ལ་འདས་དུས་ཨ་ཕ་ལས་ཀྱང་ལོ་ཆུང་བ་མིན་ནམ།”
མོས་མི་མཐུན་པའི་བསམ་ཚུལ་ཞིག་བཏོན་ཏེ། སྐྲག་སྣང་དང་བཅས་སྔར་ལས་ཀྱང་ཁོ་ཐག་
ཆོད་པའི་སེམས་གསོའི་ཚིག་ཅིག་བཤད་པར་རེ་སྒུག་བྱེད་ཀྱིན་གདའ།
“ཨ་ནེ་ཨེ་ས་བྷེ་ལའི་གམ་དུ་ཁྱོད་འུ་གཉིས་ལྟ་བུའི་བདག་སྐྱོང་བྱེད་མཁན་མེད་
པས་རེད།” ངས་ལན་བཏབ་དོན། “མོར་སྦྱིན་བདག་ཁོང་ལྟ་བུའི་བསོད་ནམས་མེད་ལ།
རང་གི་ཉེ་མི་ཡིས་མོའི་ཚེ་སྲོག་ལ་དོན་སྙིང་སྦྱིན་མཁན་ཡང་མེད། དེ་བས་ཁྱོད་ཀྱིས་རང་
གི་ཨ་ཕར་ཞབས་ཏོག་ལེགས་པར་བསྒྲུབས་ཏེ། ཁོས་ཁྱོད་མཐོང་ན་སེམས་པ་དགའ་བ་ཞིག་
བྱས་ན་རང་བཞིན་ངང་གིས་ལུས་བདེ་སེམས་སྐྱིད་ཡོང་ངེས། གཟབ་གཟབ་བྱོས། ཁོ་ལ་
དོན་དག་སྣ་ཚོགས་ཐད་སེམས་ཁྲལ་བྱེད་དུ་འཇུག་མི་རུང་། ཡིད་ལ་ཟུངས། ཁཱ་སེ། གལ་
ཏེ་ཁྱོད་ཀྱིས་ཁོའི་ཁར་མ་ཉན་ན། ཁོ་ལ་ཁོང་ཁྲོ་བསླངས་ཏེ་འཆི་རུ་འཇུག་ངེས་རེད། དེ་
བས་ཁྱོད་ཀྱིས་རང་སྣང་གང་དྲན་སྒོས་སྔ་འདང་གཞུག་འདང་མི་རྒྱག་པར། ནམ་རྒྱུན་ཁོ་
སྔ་ས་ནས་དུར་སར་སྐྱེལ་འདོད་པའི་མི་ངན་ཞིག་གི་བུ་ལ། སྙིང་པོ་མེད་ཅིང་གླེན་རྟགས་
ཚ་བའི་བརྩེ་དུང་ཞིག་བཅངས་ན་ག་ལ་འགྲིག ཨ་ཕས་ཁྱོད་ཀྱིས་ཕ་རོལ་པོར་འབྲེལ་
ཐག་གཅོད་དགོས་ཟེར་གྱིན་ཡོད་མོད། འོན་ཀྱང་ཁྱོད་ཀྱིས་དོན་དེའི་ཆེད་དུ་ཁོ་ལ་ཁོང་ཁྲོ་
བསླངས་ཤིང་སེམས་སྡུག་བཟོས་པ་རེད།”
“ཨ་ཕའི་ན་ཚའི་ཕན་ཆོད་ནས། འཇིག་རྟེན་འདིར་ང་ལ་སྐྱོ་དགོས་པའི་དོན་དག་
ཅི་ཡང་མེད།” ངའི་འགྲོ་རོགས་ཀྱིས་ལན་དེ་ལྟར་བཏབ་དོན། “ཨ་ཕ་དང་བསྡུར་ན། ང་ལ་
སེམས་ཁུར་བྱེད་དགོས་པའི་དོན་དག་གཞན་ཅི་ཡང་མེད། ངས་གཏན་ནས་གཏན་དུ། དེ་
ལྟར་བྱེད་མི་སྲིད། ངའི་དབང་ཤེས་མ་ཉམས་པའི་བར་དུ་ནམ་ཡང་ཨ་ཕར་ཁོང་ཁྲོ་སློང་
བ་དང་སེམས་ཁུར་བཟོ་བ་སོགས་མི་བྱེད། ང་ཨ་ཕར་དགའ་བ་ནི་རང་ཉིད་ལ་དགའ་བ་ལས་
ཀྱང་གཏིང་ཟབ། ཨེ་ལུན། དཔེར་ན་གཤམ་གྱི་དོན་འདི་ལས་ངས་བདེན་དཔང་བྱེད་ཐུབ་
སྟེ། ནམ་རྒྱུན་དགོང་མོ་རེ་རེར་ངས་ཨ་ཕར་མཇུག་མཐའི་སྐྱེལ་མ་བྱེད་ཐུབ་པར་སྨོན་ལམ་
འདེབས་ཀྱིན་ཡོད། རྒྱུ་མཚན་ནི་ཉེ་མི་འདས་བྲལ་གྱི་སྡུག་བསྔལ་དེ་ངས་ཁུར་དགོས་རུང་།
ངས་ཁོ་ལ་ཁུར་དུ་འཇུག་མི་འདོད། དོན་དེའི་སྟེང་ནས་ང་ཨ་ཕར་དགའ་བ་ནི་རང་ཉིད་ལ་
དགའ་བ་ལས་ཀྱང་གཏིང་ཟབ་པ་བདེན་དཔང་བྱེད་ཐུབ།”
“བཤད་པ་བཟང་།” ངས་ལན་བཏབ་དོན། “ཡིན་ནའང་བྱ་སྤྱོད་དངོས་ཀྱི་སྟེང་
ནས་བདེན་དཔང་བྱེད་དགོས། ཁོའི་ནད་གཞི་སངས་དྲག་བྱུང་རྗེས་ཀྱང་དེ་རིང་འཇིགས་
སྐྲག་ངང་བཤད་པའི་སྐད་ཆ་འདི་དག་ཡིད་ནས་མ་བརྗེད་ཅིག”
ང་ཚོས་དེ་ལྟར་ཁ་བརྡ་བྱེད་ཞོར་སོང་བ་ན་མདུན་ཕྱོགས་ཀྱི་སྒོ་ཆེན་ཁར་ཐོན་ལ་ཉེ།
ངེད་ཚང་གི་སྲས་མོ་ཡང་བསྐྱར་ཉི་འོད་ནང་སླེབས་པས་ལུས་པོ་ཡང་སོར་ལྡན་པར་གྱུར་
ཏེ་གྱང་རའི་ཁར་འགོས་ཏེ་ངལ་གསོ་བྱས། གྱང་འགྲམ་དུ་ཤིང་སེ་བའི་སྡོང་པོ་འགའ་སྐྱེས་
ཡོད་ཅིང་། དེའི་གྲིབ་མས་ལམ་ཕྲན་ཡོངས་སུ་བསྒྲིབས་ཤིང་། སྡོང་རྩེཪ་མདོག་དམར་སྨུག་
ཅན་གྱི་འབྲས་བུ་དུ་མ་སྨིན་འདུག ཡལ་ག་དམའ་མོའི་སྟེང་གི་ཤིང་འབྲས་ཕལ་ཆེར་ལོ་
འདབ་ཀྱིས་བཀབ་སྟེ་མཐོང་ལམ་དུ་མི་སྣང་། ཡལ་ག་མཐོན་པོའི་སྟེང་གི་ཤིང་འབྲས་ནི
བྱ་བྱིའུ་ཡིས་མ་གཏོགས་རེག་མི་ཐུབ། ཡང་མིན་ན་ཁཱ་སེ་ལྟར་གྱང་ཁར་འགོས་ན་ད་གཟོད་
རེག་ཐུབ་མིན་ཚོད་ལྟ་རེ་བྱེད་ཆོག ད་ནི་ཁཱ་སེ་ཡར་ལངས་ཤིང་ལག་པ་བསྲིངས་ཏེ་ཤིང་
འབྲས་བཏོག་པར་འདོད་མོད། སྟབས་མ་ལེགས་པར་མོའི་ཞྭ་མོ་ས་རུ་ལྷུང་སོང་། སྒོ་ཆེན་ལ་
སྔར་ནས་ཟྭ་བརྒྱབ་ཡོད། མོ་གྱང་ཁ་ནས་སར་བབས་ཏེ་ཞྭ་མོ་ལེན་དུ་འགྲོ་རྩིས་བྱས། ངས་
གཟབ་གཟབ་བྱོས་ཞེས་སྐུལ་བཞིན་པའི་སྐབས་དེར་མོས་འགྲེ་ལོག་ཅིག་བརྒྱབ་སྟེ་གྱང་ཁ་
ནས་མི་སྣང་བར་གྱུར། ཡིན་ནའང་ཡང་བསྐྱར་གྱང་ཁར་འཛེག་དགོས་ན་ཧ་ཅང་དཀའ་སྟེ། 
རྡོ་གྱང་ནི་ཤིན་ཏུ་འཇམ་ཞིང་བདེ་ལ། ཤིང་སེ་བའི་ཚོམ་བུ་དེ་དག་གིས་གྱང་ཁར་འགོ་
བར་རམ་འདེགས་ཀྱི་ནུས་པ་ཡང་མི་ཐོན། ང་ནི་གླེན་པ་ཞིག་དང་འདྲ་བར་ཧད་དེ་ལུས་
ཤིང་། སྐབས་དེར་གྱང་རའི་ཕྱི་རོལ་ནས་མོའི་དགོད་སྒྲ་དང་འབོད་སྐད་ཐོས་བྱུང་།
“ཨེ་ལུན། ཁྱོད་ལྡེ་མིག་ལེན་དུ་འགྲོ་དགོས་འདུག དེ་མིན་ན་ང་གྱང་ར་བསྐོར་ནས་
གློ་སྒོ་ཡོད་ས་དེར་འགྲོ་དགོས་ངེས་རེད། ད་ལྟ་གྱང་རའི་ཕྱི་ནས་ཡང་བསྐྱར་ཡར་འགོ་
ཐབས་མི་འདུག”
“ཁྱོད་ཀྱིས་དེ་གར་སྒུགས་དང་།” ངས་ལན་བཏབ་དོན། “ངའི་ཁུག་མའི་ནང་ན་
ལྡེ་མིག་སྤར་མོ་གང་ཡོད། ཧ་ལམ་སྒོ་ཕྱེ་ཐུབ་ཀྱང་སྲིད། གལ་ཏེ་མ་ཐུབ་ན་ང་ཕྱིར་ལྡེ་མིག་
ལེན་དུ་འགྲོ།”
ཁཱ་སེ་རེན་གྱིས་རང་གི་དགའ་མོས་ལྟར་ཕར་ལྡིང་ཚུར་ལྡིང་ངང་རྩེད་མོར་གཡེང་
ཞིང་། ངས་ལྡེ་མིག་ཆེ་གྲས་ཚང་མས་ཚོད་ལྟ་བྱས་ཀྱང་མཇུག་མཐར་གང་གིས་ཀྱང་སྒོ་ཕྱེ་
ཐུབ་མ་བྱུང་། དེ་བས་ངས་ཡང་བསྐྱར་མོར་ས་དེ་དང་ཁ་མ་བྲལ་རོགས་ཞེས་སྨྲས་ཏེ་ཕྱིར་
ཁྱིམ་ལ་ལྡེ་མིག་ལེན་དུ་འགྲོ་གྲབས་བྱེད་དུས། གློ་བུར་དུ་རྒྱང་རིང་ནས་སུ་ཞིག་ཚུར་ཡོང་
བའི་སྐད་སྒྲ་གོ་བྱུང་། ངས་གོམ་མཚམས་བཞག་སྟེ་ཉན་པ་ན། མ་གཞི་རྟ་ཕོའི་རྨིག་སྒྲ་ཞིག་
རེད། ཁཱ་སེ་ཡང་རེ་ཞིག་འཇམ་ཅག་གེར་ལུས།
“ཚུར་ཡོང་མཁན་སུ་རེད།” ངས་སྐད་དམའ་མོས་དྲིས།
“ཨེ་ལུན། ཁྱོད་ཀྱིས་སྒོ་འདི་ཕྱེ་ཐུབ་པར་སྨོན།” ངེད་ཚང་གི་སྲས་མོས་བྲེལ་འཚུབ
ངང་དེ་ལྟར་བཤད།
“མ་ཡེ། སྲས་མོ་ལིན་ཏོན།”གདངས་ཟབ་པའི་སྐད་སྒྲ་ཞིག་གིས་དེ་ལྟར་བོས།“ཁྱོད་
དང་འཕྲད་པར་ཧ་ཅང་དགའ། ནང་དུ་འགྲོ་བར་བྲེལ་བ་མ་ལངས། དོན་དག་ཅིག་ཁྱོད་ལ་
འདྲི་དགོས་འདུག གསལ་བཤད་ཅིག་ཞུ་རོགས།”‘ངས་ཁྱོད་ལ་ཁ་བརྡ་མི་བྱེད། སྐུ་ཞབས་ཧེ་ཟི་ཁི་ལེ་ཧྥུ།”
ཁཱ་སེ་རེན་གྱིས་ལན་བཏབ་དོན། “ཨ་ཕས་ཁྱོད་ནི་མི་ངན་ཞིག་ཡིན། ཁྱོད་ཁོ་ལ་
སྡང་། ང་ལ་ཡང་སྡང་བ་རེད་ཟེར། ཨེ་ལུན་གྱིས་ཀྱང་དེ་ལྟར་ཟེར།”
“དེ་ནི་དོན་དག་གཞན་ཞིག་རེད།” ཧེ་ཟི་ཁི་ལེ་ཧྥུས་བཤད་རྒྱུར། “ང་རང་གི་བུ་ལ་
སྡང་མི་སྲིད། ངས་ཁྱོད་ལ་ཁོ་དང་འབྲེལ་ཡོད་ཀྱི་གནས་ཚུལ་རྣམས་བཤད་བསམ་པ་ཡིན།
ཁྱོད་དངོས་གནས་ངོ་ཚ་འོས་པ་རེད། ཟླ་བ་གསུམ་གྱི་སྔོན་ལ། ཁྱོད་ཀྱིས་ལིན་ཏོན་ལ་ཡི་གེ་
མང་པོ་བྲིས་པ་མ་ཡིན་ནམ། བརྩེ་དུང་རྩེད་ཆས་བྱས་པ་ཡིན་ནམ། ཁྱོད། ཁྱོད་གཉིས་ཀར་
རྟ་ལྕག་གིས་གཞུ་དགོས་འདུག ལྷག་པར་དུ། ཁྱོད་ལ་གཞུ་དགོས་འདུག ཁྱོད་གཉིས་ལས་
ལོ་ན་ཆེ་བ་ཁྱོད་རེད། ཁྲེལ་གཞུང་མེད་པ་ཡང་ཁྱོད་རེད། ཁྱོད་ཀྱི་འཕྲིན་ཡིག་དེ་དག་ངའི་
ལག་ན་ཡོད། གལ་ཏེ་ཁྱོད་ཀྱི་རྣམ་འགྱུར་མི་ཡག་ན། ངས་ཡི་གེ་དེ་དག་ཁྱོད་ཀྱི་ཨ་ཕར་སྟོན་
ངེས། ངས་བལྟས་ན་ཁྱོད་ཀྱིས་རྩེད་མཚར་བྱས་པ་འདྲ། རྩེ་ནས་སུན་ན་གཡུགས་འགྲོ། དེ་
འདྲ་ཡིན་ནམ། ཁྱོད་ཀྱིས་ལིན་ཏོན་དང་འཕྲིན་ཡིག་དེ་དག་མཉམ་དུ་རེ་ཆད་ཀྱི་གཡང་
རོང་དུ་འཕངས་སོང་། ཁོ་ནི་ངོ་མ་སེམས་པ་རྣམ་དག་རེད། བརྩེ་དུང་སེམས་ཀྱིས་སྙོར་བ་
རེད།དེ་འདྲ་རང་རེད། ང་ད་ལྟ་འདི་ན་གསོན་ཡོད་པ་མིག་མཐོང་ལག་ཟིན་ཡིན་མོད། འོན་
ཀྱང་ཁོ་ནི་ཁྱོད་ཀྱི་ཆེད་དུ་ཕལ་ཆེར་འཆི་ལ་ཉེ། རྫུན་ཏོག་ཙམ་ཡང་མི་འདྲེས། ཁྱོད་ཀྱི་བརྩེ་
དུང་ནི་མགོ་ཡོད་མཇུག་མེད་ཅིག་ཡིན་པས། ཁོའི་སེམས་ལ་གས་ཆག་ཤོར་སོང་། གས་ཆག་
ཤོར་ཞེས་པ་དཔེ་བཞག་པ་ཙམ་མིན། གཟའ་འཁོར་དྲུག་གི་རིང་ལ། ཧ་རེ་ཏོན་གྱིས་ཁོ་ལ་
ནམ་རྒྱུན་འཕྱ་སྨོད་བྱས་ཤིང་། ངས་ཀྱང་གཟབ་ནན་ངང་འཇིགས་སྐུལ་བྱས་ན་ཡང་། ཁོ་ནི་
བརྩེ་དུང་གི་འདམ་དུ་བྱིང་སྟེ། ཉིན་རེ་བཞིན་ཇེ་སྡུག་ཏུ་ཕྱིན་ཏེ། དབྱར་ཁ་མ་ཚེས་གོང་ལ་
འཆི་ལམ་དུ་འགྲོ་ངེས་རེད། ད་ནི་ཁྱོད་ཁོ་ནས་མ་གཏོགས་སྐྱོབ་མི་ཐུབ།”
ངས་གྱང་རའི་ནང་རོལ་ནས་སྐད་གསང་མཐོན་པོས། “ཁྱོད་ཀྱིས་སྙིང་རྗེ་བའི་བྱིས་པ་འདི་
ལ་རྫུན་གཏམ་བཤད་དོན་ཅི་ཡིན། བསམ་བཞིན་དུ་ཁུངས་ལུང་མེད་པའི་རྫུན་གཏམ་
དེ་རིགས་སྒྲིག་དོན་ཅི་ཡིན། སྲས་མོ་ཁཱ་སེ། ངས་རྡོ་བས་སྒོ་ཟྭ་གཅོག་ངེས་ཡིན། ཁོའི་མ་
རབས་ཐ་ཤལ་གྱི་རྫུན་ཚིག་ལ་མ་ཉན། ཁྱོད་ཀྱིས་བླང་དོར་བདེན་རྫུན་འབྱེད་ཤེས། ཆ་རྒྱུས་
མེད་པའི་མི་ཞིག་གི་ཆེད་དུ་ཤི་འགྲོ་བའི་དོན་དག་དེ་འདྲ་ཡོད་མི་སྲིད།”
“ལྐོག་ཉན་བྱེད་མཁན་ཞིག་ཀྱང་ཡོད་པ་ཡིད་ལ་དྲན་མེད།” རྫུན་རྐུབ་བརྟོལ་བའི་
མི་ངན་དེས་ལྡབ་ལྡིབ་ཅིག་སྨྲས་རྗེས་མུ་མཐུད་དུ་སྐད་གསང་མཐོན་པོས། “ལྕམ་མོ་དེན་
ལགས། ང་ཁྱོད་ལ་ཡི་རང་ཡོད། འོན་ཀྱང་ཁྱོད་ཀྱིས་འདི་ལྟར་མི་སྔུན་ནས་ལྷ་དང་མིའི་
རྒྱབ་ནས་འདྲེ་བྱས་པར་མི་དགའ། འོ་ན་ཁྱོད་ཀྱིས་མངོན་སུམ་སྒོས་རྫུན་བཤད་དོན་ཅི་
ཡིན། ཁྱོད་ཀྱིས་ང་སྙིང་རྗེ་བའི་བྱིས་པ་འདི་ལ་ཞེ་འཁོན་ཡོད་ཅེས་བཤད་དོན་ཅི་ཡིན། ལྷ་
འདྲེའི་གཏམ་རྒྱུད་སྣ་ཚོགས་བསྒྲིགས་ནས་བྱིས་པར་སྐྲག་བསླངས་ཏེ། ངེད་ཚང་གི་སྒོ་ཁར་
གོམ་པ་ཡང་སྤོ་མི་ཐུབ་པ་བཟོས་འདུག ཁཱ་སེ་རེན་ལིན་ཏོན། ངའི་སྙིང་ནས་གཅེས་པའི་
བུ་མོ། གཟའ་འཁོར་འདི་ཧྲིལ་བོར་ང་ཁྱིམ་ན་མེད། ངས་བཤད་པ་བདེན་མིན་བལྟ་རུ་སོང་
དང་། ཐེངས་གཅིག་སོང་དང་། ངའི་གཅེས་ཕྲུག་མ། བསམ་བློ་ཞིག་ཐོངས། གལ་ཏེ་ཁྱོད་
ཀྱི་ཨ་ཕ་ངའི་ཚབ་ཏུ་ཡོད་ཅིང་། ཁྱོད་ནི་ལིན་ཏོན་གྱི་ཚབ་ཏུ་ཡོད་ན། ཚོར་བ་ཇི་འདྲ་ཞིག་
ཡིན་སྲིད་དམ། དཔེར་ན་ཁྱོད་ཀྱི་ཨ་ཕ་ལིན་ཏོན་ལ་ཞུ་བ་བྱེད་དུ་སོང་རུང་། ཁོ་འགུལ་ཙམ་
ཡང་བྱེད་མི་འདོད་ན། ཁྱོད་ཀྱིས་རྒྱུ་འབྲས་མེད་པའི་མི་དེར་ལྟ་སྟངས་ག་འདྲ་འཛིན་སྲིད་
དམ། མགོ་རྨོངས་ཏེ་ནོར་འཁྲུལ་གྱི་དོན་དག་མ་སྒྲུབས་རོགས། ངས་རང་གི་དད་འདུན
དཔང་དུ་བཞག་སྟེ་མནའ་བསྐྱལ་བ་ཡིན། ཁོ་ནི་ད་ལྟ་ཚེ་ཕྱི་མར་ཆས་ལ་ཉེ། ཁྱོད་ཁོ་ནས་
མ་གཏོགས་སྐྱོབ་ཐབས་མི་འདུག”
སྒོ་ཟྭ་གཏོར་ཐུབ་སོང་། ང་མགྱོགས་པོར་གྱང་རའི་ཕྱི་ལ་རྒྱུགས་པ་ཡིན།
“ངས་མནའ་ཞིག་བསྐྱལ། ལིན་ཏོན་འཆི་ལ་ཉེ།” ཧེ་ཟི་ཁི་ལེ་ཧྥུས་བསྐྱར་ཟློས་ཤིག་བྱས་
ཤིང་། ང་ལ་སྡང་མིག་ཅིག་བགྲད་སོང་། “སེམས་སྡུག་དང་རེ་ཆད་ཀྱིས་ཁོ་གསོན་
ཐབས་མེད་པར་བཟོས་འདུག ནེ་ལི། གལ་ཏེ་ཁྱོད་ཀྱིས་མོ་འགྲོ་རུ་མི་འཇུག་ན། ཁྱོད་རང་
ཉིད་སོང་ནས་ལྟོས་དང་། ང་ནི་གཟའ་འཁོར་རྗེས་མ་ད་གཟོད་ཕྱིར་ཁྱིམ་ལ་ལོག་ཡོང་།
ངས་བསམས་ན་ཁྱོད་ཀྱི་སྦྱིན་བདག་གིས་ཀྱང་རང་གི་བུ་མོ་མ་སྤུན་ནུ་བོར་བལྟ་རུ་འགྲོ་བ་
འགོག་མི་སྲིད།”
“ནང་ལ་ཤོག” ངས་དེ་ལྟར་ཟེར་བཞིན་ཁཱ་སེའི་དཔུང་བར་འཇུས་ཤིང་། བསྐྱོར་
མ་འཐེན་གྱི་ངང་ནས་མོ་ནང་ལ་ཁྲིད་མོད། མོ་གང་མགྱོགས་ཀྱིས་ནང་ལ་མི་འགྲོ་བར་ཐེ་
ཚོམ་གྱི་མིག་གིས་ཧེ་ཟི་ཁི་ལེ་ཧྥུའི་ངོ་ལ་བལྟས་ཏེ་བསྡད་བྱུང་། ཁོའི་གནག་ཅིང་རེངས་
པའི་ངོ་གདོང་དེའི་ལྟག་རྒྱབ་ཏུ་བློ་ངོར་མི་ཤོང་བའི་གཡོ་སྒྱུ་ཞིག་སྦས་སྐུང་བྱས་ཡོད་པ་
སྨོས་མ་དགོས།
ཁོས་རང་གི་རྟ་ཕོ་མདུན་ལ་ཅུང་ཟད་བསྐུལ་ཞིང་ལུས་པོ་ཇེ་དམའ་རུ་བཏང་ནས་
བཤད་རྒྱུར། “སྲས་མོ་ཁཱ་སེ་རེན། ངས་ཁྱོད་ལ་དྲང་མོར་བཤད། ང་ནི་དངོས་གནས་ལིན་
ཏོན་ལ་སུན་སྣང་སྐྱེས། ཧ་རེ་ཏོན་དང་ཅོ་སེ་ཧྥུ་གཉིས་ལྷག་ཏུ་ཁོ་ལ་མི་དགའ། ཁོ་ནི་སེམས་
རྒྱུད་གྱོང་བའི་མི་སྐོར་ཞིག་དང་མཉམ་དུ་བསྡད་ཡོད། ཁོས་མི་ཞིག་གིས་རང་ལ་གཅེས་
སྐྱོང་བྱེད་པ་དང་། བརྩེ་དུང་ཐོབ་པའི་རེ་བ་བཅངས་ཡོད། ཁྱོད་ཀྱི་ངག་ནས་སེམས་གསོའི་
ཚིག་གཅིག་གོ་ན། ཁོའི་སེམས་ཁམས་གསོ་བའི་སྨན་མཆོག་ཏུ་འགྱུར་ངེས། ཐབས་ཤེས་
ཤིག་བཙལ་ནས་ཁོ་ལ་བལྟ་རུ་འགྲོ་རོགས། ཁོས་ཉིན་མཚན་ཀུན་ཏུ་ཁྱོད་རང་དྲན་གྱིན་
གདའ། ཁོས་ནམ་རྒྱུན་ཁྱོད་ནི་ཁོའི་སྟེང་ལ་ཁོང་ཁྲོ་ལངས་པ་རེད་སྙམ་འདུག ངས་གསལ་
བཤད་བྱས་ཀྱང་གོ་མི་ཆོད། རྒྱུ་མཚན་ནི་ཁྱོད་ཀྱིས་འཕྲིན་ཡིག་མི་འབྲི་ལ། ཁོར་བལྟ་རུ་
ཡང་མ་ཡོང་བས་རེད།”
གྱང་རའི་སྒོ་དམ་དུ་གཏན་པ་ཡིན་མོད། སྒོ་ཟྭ་སྔར་ནས་ལྷོད་འདུག ངས་རྡོ་ལོག་ཆེན་པོ་
ཞིག་གིས་སྒོ་ཆེན་ཕར་གཏད་ཅིང་། ཆར་གདུགས་བཀར་ནས་སྲས་མོ་ཆར་
གདུགས་ཀྱི་འོག་ཏུ་འཐེན། སྐབས་དེར། ཆར་ཐིགས་ནི་ཤུ་སྒྲ་སྒྲོག་གིན་པའི་སྡོང་པོའི་
ཡལ་ག་བརྒྱུད་ནས་ཟགས་ཡོང་ཞིང་། དེས་ང་ཚོར་མགྱོགས་པོར་སོང་ཞེས་སྐུལ་མ་བྱེད་པ་
དང་འདྲ།
ངེད་གཉིས་བྲེལ་བྲེལ་འཚུབ་འཚུབ་ངང་ཕྱིར་ཁྱིམ་ལ་ལོག་པའི་ལམ་བར་དུ། ཡར་སྔོན་
ཧེ་ཟི་ཁི་ལེ་ཧྥུ་དང་འཕྲད་པའི་དོན་དེ་ཁ་བརྡ་བྱེད་ཁོམ་མ་བྱུང་ཡང་། ངས་རང་བཞིན་ངང་
གིས་ཁཱ་སེ་རེན་གྱི་སེམས་ངལ་ཁུར་གྱིས་ལྕི་བའི་སྣང་བ་དེ་ཚོར་བྱུང་། ཧ་ལམ་མོས་དེ་རིང་
ཐོས་པའི་ཁ་བརྡ་དེ་དག་ཚང་མ་དྲང་གཏམ་འབའ་ཞིག་ཏུ་ངོས་འཛིན་བྱས་ཡོད་ཚོད་རེད།
ངེད་གཉིས་ཁྱིམ་ལ་འབྱོར་དུས་སྦྱིན་བདག་སྔར་ནས་མལ་ཁང་དུ་ལོག་སྟེ་ངལ་གསོ་
བྱས་ཟིན། ཁཱ་སེ་རྐང་འཇབ་ལག་འཇབ་ངང་ནང་དུ་ཕྱིན་ནས་སྐད་དམའ་མོས་འཚམ་
འདྲི་ཞིག་བྱས་མོད། ཁོ་སྔར་ནས་གཉིད་ཚར་བས་ཁཱ་སེ་ཡང་ཕྱིར་སླེབས་བྱུང་། མོས་ང་ལ་
དཔེ་ཁང་ནས་འདུག་རོགས་ཡུད་ཙམ་བྱོས་ཟེར།
ངེད་གཉིས་ཀས་མཉམ་དུ་དཔེ་ཁང་ནས་དགོང་ཇ་འཐུང་རྗེས། མོ་འབོལ་གདན་
སྟེང་ཉལ་ནས་རང་ཉིད་ཐང་ཆད་འདུག་པས་ང་ལ་སྐད་ཆ་མ་བཤད་ཅེས་པའི་བརྡ་བསྟན་
བྱུང་། ངས་དེབ་ཅིག་བླངས་ནས་ལྟ་ཁུལ་བྱས། མོས་ངས་ནི་བློ་རྩེ་གཅིག་སྒྲིམ་སྒོས་དཔེ་
ཆར་ལྟ་བཞིན་འདུག་སྙམ་པ་ལོས་ཡིན། སྐད་དམའ་མོས་ངུ་བཤུམ་བྱེད་མགོ་བརྩམས་
བྱུང་། དེ་ནི་སྐབས་དེའི་སེམས་ངལ་གསོ་ཐབས་ཤིག་ཡིན་སྲིད། མོ་ནམ་རྒྱུན་དེ་ལྟར་བྱེད་
པར་དགའ། དེ་བས་ངས་ཀྱང་མོ་ཡུད་ཙམ་ལ་ངུ་རུ་བཅུག་པ་ཡིན། སེམས་ཁམས་ཇེ་བདེར་
འགྲོ་ཡང་སྲིད་སྙམ། དེའི་རྗེས་ནས་ངས་མོར་སེམས་གསོའི་ཁ་ཏ་བྱས་ཤིང་། དམིགས་
བཙུགས་ཏེ་ཧེ་ཟི་ཁི་ལེ་ཧྥུས་རང་གི་བུ་ཡི་སྐོར་ནས་མོར་བཤད་པའི་སྐད་ཆ་དེ་ཚང་
མར་ཟུར་ཟ་ཞིག་བྱས་པ་ཡིན། ངས་སྐད་ཆ་དེ་དག་དགོད་བྲོ་བ་ཞིག་རེད་ཅེས་བཤད་པ་
དང་། མོས་ཀྱང་དེ་དགོད་བྲོ་བར་མཐོང་ངེས་རེད་སྙམ་མོད། འོན་ཀྱང་ཁོས་སྐད་ཆ་དེ་དག་
བཤད་ཚར་བའི་རྗེས་ནས། ངས་ཅི་ལྟར་འབད་པ་བྱས་ཀྱང་དེའི་ཤུགས་རྐྱེན་ངན་པ་དག་
མོའི་སེམས་སུ་རྩ་བ་ནས་མེད་པར་བཟོ་མ་ཐུབ། དེ་ནི་ཕལ་ཆེར་ཁོའི་དམིགས་ཡུལ་ཡིན་
ཡང་སྲིད།
“ཁྱོད་ཀྱིས་བཤད་པ་འགྲིག་ཀྱང་སྲིད། ཨེ་ལུན།” མོས་ལན་བཏབ་དོན། “འོན་ཀྱང་
ངའི་སེམས་པ་བདེ་ལ་འབབ་ཐབས་མི་འདུག ངས་དོན་དངོས་ཤེས་དགོས། ངས་ལིན་ཏོན་
ལ་གསལ་བཤད་བྱེད་དགོས། འཕྲིན་ཡིག་མ་བྲིས་པ་ནི་ངའི་ནོར་འཁྲུལ་རེད། ངས་ད་དུང
ང་བློ་འགྱུར་མི་སྲིད་པ་ཁོར་ཤེས་སུ་འཇུག་དགོས།"
མོ་གཞན་ལ་ཡིད་ཆེས་སླ་ཞིང་དུངས་ཞེན་ཆེ། དེའི་ཆེད་དུ་ངེད་གཉིས་རྩོད་གླེང་དྲག་
པོ་བྱས་མྱོང་མོད་ཕན་པ་ཅི་ཡང་མི་འདུག དགོང་མོ་དེར་ངེད་གཉིས་ཁོང་ཁྲོ་དང་བཅས་སོ་
སོར་གྱེས་པ་ཡིན། འོན་ཀྱང་ཉིན་གཉིས་པར། ང་ནི་རླུང་ཁའི་རི་ཁྱིམ་ལ་བསྐྱོད་པའི་ལམ་
བར་ན་ཡོད་ཅིང་། ངའི་རྒྱབ་ཏུ་རྟ་ཕོ་ཆུང་ཆུང་ཞིག་ཁྲིད་པའི་སྟེང་ལ་ངེད་ཚང་གི་རང་སྣང་
གང་དྲན་གྱི་སྲས་མོ་དེ་བཅིབས་ཡོད། ངས་མོ་སྡུག་བསྔལ་གྱིས་མནར་བའི་ངང་ཚུལ་དེར་
སེམས་ཀྱིས་མི་བཟོད་ཅིང་། སྐྱ་བོར་གྱུར་པའི་ངོ་མདོག་དང་སྐྱོ་སྡུག་གི་ཉམས་འགྱུར། ཐུར་
དུ་དཔྱངས་པའི་མིག་ལྕིབས་སོགས། གང་ལྟར་ང་ནི་མོའི་དོ་ཟླར་མ་ཡོང་བས། མཇུག་མཐར་
རེ་བ་ཉག་ཙམ་ཞིག་ཡིད་ལ་བཅངས་ཏེ་ལམ་ལ་ཆས་དགོས་བྱུང་། འོན་ཀྱང་ལིན་ཏོན་གྱིས་
ངེད་གཉིས་ཀར་སྣེ་ལེན་བྱེད་དུས་ཀྱི་རྣམ་འགྱུར་དེ་དག་གིས། ཧེ་ཟི་ཁི་ལེ་ཧྥུ་ཡིས་ཡར་སྔོན་
བཤད་པ་ཐམས་ཅད་དོན་དངོས་ཀྱི་གནས་སྟངས་དང་ཆ་ཁ་ཡ་སྡེབ་ཏུ་གྱུར་པའི་གཏམ་རྒྱུད་
རྫུན་མ་འབའ་ཞིག་ལས་མ་འདས་པ་ར་སྤྲོད་གསལ་བོ་བྱས་སོང་།

ལེའུ་ཉེར་གསུམ་པ།

མཚན་གང་བོར་བབས་པའི་ཆར་བས་སྨུག་ལོང་ལོང་གི་ཞོགས་པ་ཞིག་བསུས་
ཡོང་། ག་ས་གང་དུ་བ་མོ་རེ་ཆགས་ཡོད་ལ། ཆར་ཆུའི་བསིལ་བ་ཡང་ཁྲོམ་མེར་ཡོད། ང་ཚོ་
འགྲོ་སའི་ལམ་ཕྲན་དུ་རྒྱུག་ཆུ་ཕྲ་མོ་དུ་མ་མཐོ་ས་ནས་དམའ་སར་ཁད་ཀྱིས་བཞུར་ཏེ་རྡོག་
ལམ་བཀག་འདུག ངའི་རྐང་པ་གཉིས་ཡོངས་སུ་རློན་པར་བྱས་ཚར་བས། སེམས་མི་སྐྱིད་
པའི་ཁར་ད་དུང་དོན་དག་དེ་འདྲར་འཕྲད་པས་ལྷག་ཏུ་འཚིག་པ་ཟ་དགོས་བྱུང་།
ང་ཚོ་ཐབ་ཚང་གི་བར་ཁྱམས་བརྒྱུད་ནས་གཞིས་ཀའི་ཁང་པའི་ནང་འཛུལ་བ་ཡིན།
དེ་ནི་སྐུ་ཞབས་ཧེ་ཟི་ཁི་ལེ་ཧྥུ་ཁྱིམ་དུ་ཡོད་མེད་ལ་བརྟག་དཔྱད་ཅིག་བྱེད་འདོད་པས་
ཡིན། ཁོས་རང་ཉིད་ཁྱིམ་དུ་སྡོད་མི་སྲིད་ཅེས་ཁས་བླངས་ཡོད་ན་ཡང་། ང་རང་ཁོ་ལ་
ཡིད་ཆེས་མེད།
ཅོ་སེ་ཧྥུ་ནི་ཁེར་རྐྱང་ངང་ཁོའི་དག་པའི་ཞིང་ཁམས་དེའི་ནང་ལ་འཛུལ་ཞིང་།
ལམ་ལམ་དུ་འབར་བའི་མེ་ཐབ་ཀྱི་འགྲམ་དུ་བསྡད་ཡོད། ཁོའི་ཉེ་འགྲམ་གྱི་སྒྲོག་ཙེའི་སྒང་
ལ་གྲོ་ཆང་ཕོར་བ་གང་བཞག་འདུག་ཅིང་། དེའི་ཁར་གོར་ལེབ་བསྲེགས་མ་འགའ་ཡང་
གཅིག་ཐོག་གཅིག་བརྩེགས་ངང་བཞག་སྟེ། ཐུང་ཞིང་ནག་པའི་དུ་ཚག་ཅིག་ཁ་རུ་བཙུགས་
འདུག ཁཱ་སེ་རེན་མེ་ཐབ་ཀྱི་འགྲམ་དུ་ཁ་ལག་བསྲོ་རུ་རྒྱུགས། ངས “སྦྱིན་བདག་ཡོད་
དམ” ཞེས་དྲིས།ཡུན་རིང་འགོར་ན་ཡང་ངའི་དྲི་བར་ལན་འདེབས་མཁན་མ་བྱུང་། ངས་རྒན་པོ་
འདིའི་རྣ་བ་འོན་འདུག་སྙམ་སྟེ་སྐད་མགོ་ཇེ་མཐོར་བཏང་ནས་ཡང་བསྐྱར་དྲིས།
“མི་འདུག” ཁོས་ཁ་གདངས་སོ་གཙིགས་ཀྱི་ངང་ནས་སྐད་ཅོར་བརྒྱབ་བྱུང་།
ཡིན་ནའང་སྐད་སྒྲ་ནི་ཧ་ལམ་རྣ་ཁུང་ནས་ཕྱིར་ཕྱུངས་པ་དང་འདྲ། “མི་འདུག ཁྱོད་གང་
ཞིག་ནས་ཡོང་བ་ཡིན་ན། ཕྱིར་དེ་རུ་སོང་།”
“ཅོ་སེ་ཧྥུ།” ང་ཚོས་ལབ་གླེང་བྱེད་པའི་བར་གསེང་དེར་ཁང་པའི་ནང་ནས་དེ་ལྟར་
ཁོའི་མིང་ནས་འབོད་པའི་སྐད་སྒྲ་ཞིག་གྲགས་བྱུང་། དེའི་ནང་དུ་འཁང་རའི་རྣམ་འགྱུར་
ཞིག་འདྲེས་འདུག
“ངས་ཁྱོད་ཐེངས་ག་ཚོད་ལ་འབོད་དགོས་པ་རེད་དམ། ད་ནི་མེ་སྟག་རེ་འགའ་མ་
གཏོགས་ལུས་མི་འདུག ཡུད་ཙམ་ནས་ཡོངས་རྫོགས་ཐལ་བར་འགྱུར་ངེས་རེད། ཅོ་སེ་
དྷུ། མགྱོགས་པོར་ཤོག་དང་།” ཁོས་ཁ་ནས་དུ་བ་ཕྱིར་བཏང་སྟེ་སྡོད་པ་ལས། བྲེལ་འཚུབ་
ཆེ་བའི་འབོད་སྒྲ་དེར་ཁ་ཡ་མི་བྱེད་པར་མེ་ཐབ་ནང་ལ་མུ་མཐུད་དུ་ཅེར་ནས་ལུས། ཁྱིམ་
འཛིན་ཞལ་ཏ་མ་དང་ཧ་རེ་ཏོན་གཉིས་ཀའི་གྲིབ་མ་ཙམ་ཡང་མི་མཐོང་བས། ཧ་ལམ་ཁོ་
གཉིས་ལས་མི་གཅིག་ཕྱི་ལ་ལས་འགན་བསྒྲུབ་ཏུ་མངག་ཅིང་། གཞན་ཅིག་ཤོས་ཀྱིས་ཅོ་སེ་
ཧྥུ་ཡི་ཚབ་ཏུ་ལས་ཀ་བྱེད་ཀྱིན་ཡོད་ཚོད་རེད། ང་ཚོས་གོང་གི་སྐད་སྒྲ་དེ་ནི་ལིན་ཏོན་ཆུང་
བའི་འཁང་ར་ལས་བྱུང་བ་ཤེས་རྗེས་ཐད་ཀར་ཁྱིམ་ནང་ལ་འཛུལ་བ་ཡིན།
“ཧིན། ངའི་རེ་བ་ནི་ཁྱོད་རང་ཐོག་ཁང་ཆུང་བ་དེའི་ནང་དུ་ལྟོགས་ཤི་ཐེབས་སོང་
ན་ཡག་ཤོས་རེད།" བྱིས་པ་དེས་སྡིགས་མོ་བྱེད་ཀྱིན་འདུག་མོད། ང་ཚོ་ནང་ལ་ཡོང་བའི་
གོམ་སྒྲ་ཐོས་རྗེས། རང་ལ་གུས་མེད་བྱེད་མཁན་གཞིས་གཡོག་དེ་རེད་སྙམ་པ་ཡིན་ཤས་ཆེ།
ཁོས་རང་གི་ཚོད་དཔག་ནོར་བ་ཤེས་རྗེས་སྡིགས་མཚམས་བཞག ཁོའི་མ་སྤུན་
གཅེན་མོ་མགྱོགས་པོར་མདུན་ལ་རྒྱུགས་སོང་།“ཁྱོད་ཡིན་ནམ། སྲས་མོ་ལིན་ཏོན།” 
ཁོ་མ་གཞི་རྐུབ་སྟེགས་སྟེང་ལ་ཕྱེད་ཉལ་
གྱི་ཚུལ་དུ་ཡོད་ཅིང་། མགོ་བོ་རྒྱབ་ཤིང་ལ་བསྙེས་འདུག སྐབས་དེར་ཁོས་མགོ་བོ་ཡར་
དགྱེ་ཙམ་བྱས་ནས་དེ་ལྟར་དྲིས་པ་རེད། “མི་ཆོག ང་ལ་འོ་བྱེད་མི་དགོས། ངའི་དབུགས་
འཚང་དུ་མ་འཇུག དེ་ཡག་པོ་མ་རེད། ཨ་ཕས་ཁྱོད་ཡོང་ངེས་རེད” ཟེར། ཁཱ་སེ་རེན་གྱིས་
ཁོ་ལ་སྐེ་འཇུ་ཞིག་བྱས་ཤིང་། ཁོའི་དབུགས་ཅུང་ཟད་ལྷོད་ལ་བབས་རྗེས་དེ་ལྟར་བཤད་
བྱུང་། མོ་ནི་ངོ་ཚ་ཁ་སྐྱེངས་ཀྱི་ཉམས་དང་བཅས་ལོགས་ཤིག་ན་ལངས་འདུག “ཁྱོད་ཚོས་
སྒོ་དེ་བརྒྱབ་ན་ཆོག་གམ། ཁྱོད་ཚོས་སྒོ་ཕྱེ་འདུག གཡོག་ངན་ཐ་ཤལ་དེ་ཚོས་རྩིག་ཐབ་
ནང་སོལ་བ་མི་སྣོན།གནམ་གཤིས་ཧ་ཅང་འཁྱག”
ངས་ཐལ་བ་དཀྲུགས་དཀྲུགས་ཤིག་བྱས་ཤིང་། རང་ཉིད་ཕར་སོང་ནས་སོལ་བ་གཞོང་
གང་ཁྱེར་ཡོང་བ་ཡིན། ནད་པ་དེས་ཡང་ཁོའི་ལུས་ལ་ཐལ་བ་འགོས་སོང་ཞེས་ལེ་བདའ་
བྱེད་ཀྱིན་འདུག ངས་ཁོ་ལུ་བརྒྱལ་ལངས་པ་ཚབས་ཆེ་ཞིང་། ལུས་པོ་ན་ཚས་མནར་ཡོད་
པ་མཐོང་རྗེས་ཁོའི་གཤིས་ཀ་ངན་པ་དེ་གུ་ཡངས་སུ་བཏང་བ་ཡིན།
“རེད་ཡ། ལིན་ཏོན།” ཁཱ་སེ་རེན་གྱིས་ཁོའི་ཕྱོགས་གཅིག་ཏུ་བསྡུས་པའི་སྨིན་མ་
ཅུང་ཟད་ལྷོད་པ་མཐོང་རྗེས་སྐད་དམའ་མོས་དྲིས་དོན། “ང་ཡོང་ན་ཁྱོད་དགའ་སྤྲོ་སྐྱེས
སམ། ངས་ཁྱོད་ཀྱི་སྡུག་བསྔལ་ཅུང་ཙམ་སེལ་ཐུབ་བམ།”
“ཁྱོད་སྔོན་ཆད་མི་ཡོང་དོན་ཅི་ཡིན།” ཁོས་དྲིས་དོན། “ཁྱོད་རང་ཉིད་ཡོང་དགོས
པ་ལས། ཡི་གེ་བྲིས་ནས་ཅི་བྱེད། འཕྲིན་ཡིག་རིང་བོ་དེ་དག་བྲིས་ནས་ང་ལ་དཀའ་ལས་
ཆེན་པོ་བཟོས་སོང་། ཁྱོད་དང་ཁ་བརྡ་རེ་བྱེད་ཆོག་མོད། འོན་ཀྱང་ད་ལྟ་ངས་ཁ་བརྡ་ཡང་
བྱེད་དཀའ་བར་འདུག ཟེ་ལ་གང་དུ་ཕྱིན་པ་རེད།” ཁོས་མིག་གིས་ང་ལ་ལྟ་བཞིན། “ཁྱོད་
ཐབ་ཚང་དུ་སོང་ནས་ཟེ་ལ་ཡོད་མེད་བལྟ་ཐུབ་བམ” ཟེར།
ངས་སྔོན་ཏག་ཏག་ལ་ཁོར་མེ་ཁ་གསོ་རོགས་བྱས་ཀྱང་བཀའ་དྲིན་ཚིག་གཅིག་ཞུ་མ་བྱུང་
བའི་ཁར། ད་དུང་མངག་བཅོལ་ལ་ཉན་ནས་ཡར་རྒྱུགས་མར་རྒྱུགས་བྱེད་མི་འདོད་
པས་ལན་བཏབ་དོན།
“ ཕྱི་ན་ཆོ་སེ་ཧྥུ་མ་གཏོགས་མི་འདུག"
“ངས་ཆུ་འཐུང་དགོས།”
ཁོས་ཁོང་ཁྲོ་དང་བཅས་འུར་བརྒྱབ་ཅིང་མགོ་བོ་ཕར་དཀྱོགས་སོང་། “ནམ་རྒྱུན་
ཨ་ཕ་སྒོ་ཕྱིར་ཕེབས་མ་ཐག ཟེ་ལ་ཡང་ཅི་མོའུ་ཏོན་ལ་ལྡོམ་ཉུལ་བྱས་འགྲོ། དངོས་གནས་
བསོད་ཟད་ལས་ངན་རེད་ཡ། ང་ནི་ཐབས་ཟད་འུ་ཐུག་ངང་ཐོག་ཁང་ནས་བབས་ཏེ་འདི་རུ་
སྡོད་དགོས་བྱུང་བ་རེད། ངས་ཐོག་ཁང་ནས་ཁོ་ཚོ་ཅི་ལྟར་བོས་རུང་ཕན་པ་མེད། ཁོ་ཚོས་
སེམས་ཐག་བཅད་དེ་མ་གོ་ཁུལ་བྱེད་པ་རེད།”
“ཁྱོད་ཀྱི་ཨ་ཕས་ཁྱོད་ལ་བདག་སྐྱོང་བྱེད་དམ། སྐུ་སྲས་ཧེ་ཟི་ཁི་ལེ་ཧྥུ།” ངས་དེ་ལྟར་
འདྲི་བཞིན་པའི་སྐབས་སུ། ཁཱ་སེ་རེན་གྱིས་ཁོ་ལ་གཅེས་ཤིག་བྱེད་རྩིས་བྱས་རུང་ཁོས་ཕྱིར་
བཀག་སོང་།
“བདག་སྐྱོང་ཟེར་རམ། ཁོས་ཆེས་མ་མཐའ་ཡང་གཡོག་ངན་ཚོར་ང་ལ་བདག་སྐྱོང་
རེ་བྱེད་དུ་འཇུག་རྒྱུ་མི་བརྗེད།" ཁོས་སྐད་མགོ་ཇེ་མཐོར་བཏང་སྟེ། “མི་ངན་ཐ་ཤལ་དེ་ཚོ།
ཇི་འདྲ་ཡིན་པ་ཤེས་སམ། སྲས་མོ་ཁཱ་སེ་རེན། དུད་འགྲོ་ལྟ་བུའི་ཧྭ་རེ་ཏོན་གྱིས་ད་དུང་ང་
ལ་ཟུར་ཟ་བྱེད། ང་ཁོ་ལ་ཞེ་འཁོན་ཡོད། མིན། ཁོ་ཚོ་ཚང་མར་ཞེ་འཁོན་ཡོད། མི་རེ་རེར་
ཞེ་སྡང་ལངས། ཁོ་ཚོ་ཚང་མ་མི་ངན་ཐ་ཤལ་རེད།”
ཁཱ་སེ་རེན་ཆུ་བཙལ་དུ་ཕྱིན། མོས་ཟས་སྣོད་ཀྱི་ཆ་སྒམ་ནང་ནས་ཆུ་ཤེལ་དམ་གང་
རྙེད་ཅིང་། དེ་ལས་ཕོར་བ་གང་བླུགས་ཏེ་ཁྱེར་ནས་ཐོན་བྱུང་། ཁོས་ཆུ་ཡི་ནང་ལ་ཆང་
ཁེམ་གང་ལྡུག་དགོས་ཞེས་མངག་བཅོལ་བྱས་ཤིང་། ཆང་དམ་ནི་སྒྲོག་ཙེའི་སྒང་ལ་བཞག་
འདུག ཁོས་ཆང་དམ་བུ་ཕྱེད་ཙམ་འཐུང་རྗེས་ཁོག་གི་ཁོང་ཁྲོ་ཞི་ཞིང་། ད་གཟོད་མོར་
ཁྱོད་ནི་སེམས་བཟང་ཞིག་རེད་ཟེར།
“ང་ཡོང་ན་ཁྱོད་དགའ་འམ།” མོས་ཡར་སྔོན་དྲིས་པའི་སྐད་ཆ་དེ་བསྐྱར་ཟློས་ཤིག་
བྱས་ཤིང་། ཕ་རོལ་པོའི་གདོང་ནས་ཡིན་མིན་ཁོ་ཐག་མི་ཆོད་པའི་འཛུམ་མདངས་ཤིག་
མཐོང་བས་ཀྱང་ཡིད་ཡོངས་སུ་ཚིམ་པ་འདྲ།
“རེད་ཡ། ང་དགའ་བཞིན་ཡོད། ཁྱོད་ཀྱི་སྐད་སྒྲ་གོ་ན་ང་ལ་ཚོར་སྣང་གསར་བ་རེ་
འདུག” ཁོས་ལན་བཏབ་དོན། “ཡིན་ནའང་ཁྱོད་དུས་ཡུན་རིང་པོ་ཞིག་ལ་སླེབས་མ་
བྱུང་། ངའི་སེམས་རབ་ཏུ་སྐྱོ། ཨ་ཕས་དེ་ནི་ངའི་སྐྱོན་ཆ་རེད་ཅེས་སྡིགས་མོ་ཡང་ཡང་བྱེད།
ཁོས་ང་ནི་ནུས་མེད་སྙིང་རྗེའི་ཡུལ་དུ་གྱུར་པའི་སྐྱག་ཟན་རྩམ་ཁུག་ཅིག་རེད་ཟེར། ཁོས་
ད་དུང་ཁྱོད་ཀྱིས་ང་ལ་མཐོང་ཆུང་བྱེད་པ་རེད་ཟེར། ད་དུང་ཁོས་ཁོ་རང་ང་ཡིན་ཚེ། སྔོན་
མ་ནས་འཇོལ་མོ་གཞིས་ཀའི་སྦྱིན་བདག་ལ་འགྱུར་ཐུབ་ཟེར། ཁོས་རང་ཉིད་ཁྱོད་ཀྱི་ཨ་ཕ་
ལས་བཟང་བའི་སྦྱིན་བདག་ཅིག་ཏུ་འགྱུར་ཐུབ་ཟེར། དོན་དམ་པར་ཁྱོད་ཀྱིས་ང་ལ་མཐོང་
ཆུང་བྱེད་ག་ལ་སྲིད།དེ་འདྲ་ཡིན་ནམ། སྲས་མོ་ལགས།"
“ངའི་རེ་བར་ཁྱོད་ཀྱིས་ང་ལ་ཁཱ་སེ་རེན་དང་ཡང་ན་ཁཱ་སེ་ཞེས་འབོད་རོགས།” ངེད་
ཚང་གི་སྲས་མོས་ཁོའི་ཚིག་མཚམས་བཅད་དེ་བཤད་རྒྱུར། “ཁྱོད་ལ་མཐོང་ཆུང་བྱེད་ཟེར་
རམ། དེ་འདྲ་ག་ལ་ཡིན། ཨ་ཕ་དང་ཨེ་ལུན་གཉིས་ཀ་ཕུད། ཁྱོད་ནི་ངའི་འཇིག་རྟེན་སྟེང་
ཆེས་དགའ་བའི་མི་ཞིག་ཡིན། འོན་ཀྱང་། ང་སྐུ་ཞབས་ཧེ་ཟི་ཁི་ལེ་ཧྥུ་ལ་མི་དགའ། ཁོ་ཕྱིར་
ཕེབས་རྗེས་ང་ཁྱིམ་འདིར་ཡོང་མི་ཕོད། ཁོ་སྒོ་ཕྱིར་སོང་ནས་ཉིན་ག་ཚོད་འགོར་ངེས་རེད།”
“ཉིན་ཁ་ཤས་ལས་མི་འགོར།”
ལིན་ཏོན་གྱིས་ལན་བཏབ་དོན། ཡིན་ནའང་རི་དྭགས་རྔོན་པའི་དུས་ཚིགས་སླེབས་
རྗེས། ཁོ་ནམ་རྒྱུན་ཕྱི་རོལ་ཐང་རྒོད་ཉུལ་དུ་འགྲོ་བ་རེད། ཁོ་ཁྱིམ་དུ་མེད་དུས་ཁྱོད་ཡོང་
ནས་ང་ལ་དུས་ཚོད་གཅིག་གཉིས་རེར་འདུག་རོགས་བྱེད་ཆོག་པ་ཁས་ལེན་གནང་རོགས།
ཁྱོད་ངེས་པར་དུ་ཡོང་དགོས། ངས་ཁྱོད་ལ་རང་སྣང་གང་ཤར་གྱིས་ཁོང་ཁྲོ་མི་སློང་། ཁྱོད་
ཀྱིས་ཀྱང་ང་རང་སེམས་མི་སྐྱིད་པ་བཟོ་མི་སྲིད། ཁྱོད་ཀྱིས་ནམ་རྒྱུན་ང་ལ་གཅེས་སྐྱོང་
བྱེད་ངེས་རེད། དེ་འདྲ་ཡིན་ནམ།"
“ཡིན།” ཁཱ་སེ་རེན་གྱིས་དེ་ལྟར་བཤད་ཀྱིན་ཁོའི་འཇམ་མཉེན་གྱི་སྐྲ་ལོ་རིང་པོར་
བྱིལ་བྱིལ་བྱས། “གལ་ཏེ་ཨ་ཕས་ཆོག་མཆན་གནང་ན། ངས་རང་གི་དུས་ཚོད་ཀྱི་ཕྱེད་ཀ་
ཕུད་ནས་ཁྱོད་ལ་འདུག་རོགས་བྱེད་ཆོག སྙིང་དུ་སྡུག་པའི་ལིན་ཏོན། ཁྱོད་རང་ངའི་ནུ་བོ་
ངོ་མ་ཡིན་ན་ཅི་མ་རུང་།” “དེ་ན་ཁྱོད་རང་ཉིད་ཀྱི་ཨ་ཕར་དགའ་བ་བཞིན་ང་ལ་དགའ་
སྲིད་དམ།” ཁོས་དེ་ལྟར་བཤད་ཀྱིན་གསོན་ཤུགས་ཤིག་རྒྱས་བྱུང་། “ཡིན་ནའང་། ཨ་
ཕས་གལ་ཏེ་ཁྱོད་རང་ངའི་ཆུང་མ་བྱས་ཚེ། ཁྱོད་ནི་རང་གི་ཨ་ཕ་དང་ཡང་ན་འཇིག་རྟེན་
འདིའི་མི་གཞན་ཡོད་ཚད་ལས་ཀྱང་ང་ལ་དགའ་ངེས་རེད་ཟེར། དེ་བས་ཁྱོད་ང་ཡི་ཆུང་མ་
བྱེད་རྒྱུར་ང་རང་འཐད་པ་ཡོད།"
“དེ་མི་ཆོག ང་ནི་ཅི་ལྟར་བྱས་ཀྱང་མི་གཞན་ཞིག་ལ་རང་གི་ཨ་ཕ་ལས་ལྷག་པ་
ཞིག་དགའ་མི་སྲིད།”
མོས་ནན་ཏན་གྱིས་ལན་བཏབ་དོན། “མཚམས་ལན་རེར། མི་ལ་ལ་རང་གི་ཆུང་མར་
ཞེ་འཁོན་ལངས་པའང་ཡོད་མོད། རང་གི་སྤུན་མཆེད་དང་གཅེན་སྲིང་ལ་ཞེ་འཁོན་ཡོད་
མི་སྲིད། གལ་ཏེ་འུ་གཉིས་གཅེན་མོ་དང་ནུ་བོ་ཡིན་ན། ཁྱིམ་ཚང་གཅིག་གི་མིར་གྱུར་པ་
རེད། ཨ་ཕ་ནི་ང་ལ་དགའ་བ་ཇི་བཞིན་ཁྱོད་ལ་ཡང་དགའ་ངེས་རེད།”
ལིན་ཏོན་གྱིས་འཇིག་རྟེན་འདིར་རང་གི་ཆུང་མར་སྡང་བའི་མི་ཡོད་པར་ཁས་ལེན་
མི་བྱེད། ཡིན་ནའང་ཁཱ་སེས་མི་དེ་འདྲ་ཡོད་པ་རེད་ཟེར་བར་མ་ཟད། ད་དུང་མོ་རང་གི་
གོ་བ་ལོན་ཚོད་ཀྱི་འཇིག་རྟེན་འདིའི་རྙོག་འཛིང་གི་རང་བཞིན་དང་སྦྱར་ནས། ལིན་ཏོན་
ཆུང་བའི་ཨ་ཕ་དཔེར་དྲངས་ནས་དོན་དེ་གསལ་བཤད་བྱས་པ་སྟེ། ཁོའི་ཨ་ཕ་ནི་མོ་རང་
གི་ཨ་ནེ་ལ་སྡང་བ་རེད་ཟེར། ངས་མ་གཞི་མོའི་རྒྱ་ཡན་དུ་ཤོར་བའི་ཁ་དེར་བདག་ཅིག་བྱེད་
དུ་འཇུག་འདོད་མོད་བྱ་ཐབས་ག་ལ་ཡོད། མོས་རང་གི་ཤེས་ཚོད་གོ་ཚོད་ཐམས་ཅད་སྦ་
གསང་མེད་པར་བྱོ་སོང་། སྐུ་སྲས་ཧེ་ཟི་ཁི་ལེ་ཧྥུ་ཡིས་ཉན་ཚར་རྗེས་ཁོང་ཁྲོ་ཆེན་པོ་ལངས་
ཏེ་མོས་བཤད་པ་ཆ་ཚང་རྫུན་གཏམ་རེད་ཟེར།ཨ་ཕས་ང་ལ་བཤད་པ་རེད། ཨ་ཕས་ནམ་
ཡང་རྫུན་བཤད་མ་མྱོང་།” མོས་ཀྱང་ཁ་ཚིག་བཙན་པོས་ཕྱིར་ལན་བཏབ།
“ངས་ཨ་ཕས་ནམ་ཡང་ཁྱོད་ཀྱི་ཨ་ཕ་མིག་ནང་ལ་མི་འཇོག” ལིན་ཏོན་ཆུང་བས་
སྐད་ཅོར་བརྒྱབ་དོན། “ཁོས་ཁྱོད་ཀྱི་ཨ་ཕ་ནི་བླུན་པོ་དང་སྡར་མ་ཞིག་རེད་ཟེར།”
“ཁྱོད་ཀྱི་ཨ་ཕ་ནི་མི་ངན་ཞིག་རེད།” ཁཱ་སེ་རེན་གྱིས་ལན་སློག་དོན། “ཁྱོད་ཀྱང་
ངན་པ་དགུ་འཛོམས་ཀྱི་བྱིས་པ་ཞིག་རེད། ཁོས་ཅི་ཞིག་བཤད་ན་ཁྱོད་ཀྱང་ཁོའི་རྗེས་སུ་
འབྲངས་པ་རེད། ཁོ་ནི་མི་སེམས་ངན་ཞིག་ཡིན་པས། ད་གཟོད་ཨ་ནེ་ཨེ་ས་བྷེ་ལ་ཁོ་དང་
བྲལ་བ་ཡིན་ངེས།” “མོ་ནི་ཁོ་དང་ཁ་བྲལ་བ་མ་རེད།" བྱིས་པ་དེས་བཤད་རྒྱུར། “ཁྱོད་
ཀྱིས་ང་ལ་ཚིག་ལན་སློག་མི་ཆོག”
“མོ་རྗེས་སུ་རང་ཁྱིམ་དང་ཁ་བྲལ་བ་རེད།" ངེད་ཚང་གི་སྲས་མོས་འུར་བརྒྱབ་དོན།
“ཆོག་ཐལ། དེ་ན་ངས་ཀྱང་ཁྱོད་ལ་དོན་དག་ཅིག་བཤད།” ལིན་ཏོན་གྱིས་བཤད་
རྒྱུར། “ཁྱོད་ཀྱི་ཨ་མ་ནི་ཨ་ཕར་སྡང་བ་རེད། ཇི་འདྲ་རེད།”
“ཨ།” ཁཱ་སེ་རེན་གྱིས་ཁོང་ཁྲོ་གནོན་མ་ཐུབ་པར་སྐད་ཅོར་བརྒྱབ་བྱུང་།
“ད་དུང་མོ་ངའི་ཨ་ཕར་དགའ་བ་རེད།” ཡང་ཁོས་ཚིག་གཅིག་ཁ་སྣོན་བྱས།
“རྫུན་གཏམ་སྨྲ་བའི་ལྟས་ངན། ད་ལྟ་ང་ཁྱོད་ལ་སྡང་།” མོས་དབུགས་འཚུབ་འཚུབ་
ངང་དེ་ལྟར་སྨྲས་ཤིང་། ངོ་མདོག་ཁོང་ཁྲོས་དམར་པོར་བསྒྱུར།
“མོ་ངའི་ཨ་ཕར་དགའ། མོ་ངའི་ཨ་ཕར་དགའ།” ལིན་ཏོན་ཆུང་བས་དབྱངས་རྟ་
དང་སྦྱར་ནས་གཞས་གཏོང་བ་ལྟར་དེ་ལྟར་ཡང་ཡང་གྱེར་ཞོར། ལུས་པོ་རྐུབ་སྟེགས་ཀྱི་
རྒྱབ་ཡོལ་ལ་ཤུགས་ཀྱིས་བསྙེས་ཤིང་། མགོ་བོ་ལྟག་ཕྱོགས་སུ་ཡོན་ཏེ་རང་ཉིད་དང་ཁ་རྩོད་
རྒྱག་མཁན་གང་དེའི་ཁོང་ཁྲོས་གཟིར་བའི་རྣམ་འགྱུར་ལ་རོལ་མྱོང་བྱེད། སྐབས་དེར་མོ་
ཁོའི་ལྟག་རྒྱབ་ཏུ་ལངས་ཡོད།
“ཁ་ཚུམས། སྐུ་སྲས་ཧེ་ཟི་ཁི་ལེ་ཧྥུ།” ངས་བཤད་དོན། “དེ་ནི་ཁྱོད་ཀྱི་ཨ་ཕས་རྫུན་
བཟོ་བྱས་པ་རང་རེད།”
མོ་“མ་རེད། ཁྱོད་ཀྱི་ཁ་ཚུམས།” ཁོས་ལན་བཏབ་དོན། “མོ་ངའི་ཨ་ཕར་དགའ།
ངའི་ཨ་ཕར་དགའ། ཁཱ་སེ་རེན། མོ་ངའི་ཨ་ཕར་དགའ།མོ་ངའི་ཨ་ཕར་དགའ།”
ཁཱ་སེ་རེན་ཁོང་ཁྲོ་རབ་ཏུ་ལངས་པས་ཤུགས་ཆེན་པོས་རྐུབ་སྟེགས་ལ་ཕུད་རྒྱག་ཅིག་
བྱས་པ་ན། ལིན་ཏོན་དེ་མ་ཐག་རྐུབ་སྟེགས་ལས་ས་ལ་ལྷུང་ཞིང་། གློ་བུར་དུ་ལུ་བརྒྱལ་
ལངས་ཏེ་དབུགས་ཀྱང་འབྱིན་དཀའ་བར་གྱུར་པས། ཁོས་སྔོན་ཏག་ཏག་ལ་བླངས་པའི་
རྒྱལ་ཁ་དེ་རྨེག་མེད་དུ་གྱུར། མཚམས་ཆད་རྒྱུ་མེད་པའི་ལུ་བརྒྱལ་དེས་ང་ལ་སྐྲག་སྣང་
ཞིག་བསླངས་བྱུང་། འོན་ཀྱང་ཁོའི་མ་སྤུན་གཅེན་མོས་ནི་དུས་དེར་སྐད་ཤུགས་ཆེན་པོས་
ངུ་བཤུམ་བྱེད་ཅིང་། སྐད་ཆ་ཚིག་གཅིག་ཀྱང་མི་བཤད་མོད། མོ་རང་ཉིད་ཀྱིས་བཟོས་
པའི་དོན་རྐྱེན་དེས་རང་ཉིད་སྐྲག་ཐག་ཆོད་པར་བྱས་འདུག ངས་ལུ་བརྒྱལ་དེ་ཡོངས་སུ་
ཆད་རག་བར་དུ་ཁོ་བསྐྱོར་ནས་བསྡད་པ་ཡིན། མཇུག་མཐར་ཁོའི་ལུས་སྟོབས་ཟད་དེ་ལུ་
ཐབས་མེད་པར་གྱུར་རྗེས་ང་ཕར་འདེད་ཙམ་བྱས་ཤིང་མགོ་བོ་ག་ལེར་དུད་སོང་། ཁཱ་སེ་
རེན་གྱིས་ཀྱང་ངུ་མཚམས་བཅད་དེ་གཟབ་ནན་གྱི་རྣམ་འགྱུར་དང་བཅས་ཁ་གཏད་ཀྱི་
རྐུབ་སྟེགས་སྟེང་ཙོག་ནས་མེ་ཐབ་ལ་ཅེར་ཏེ་ལུས།
“ད་ལྟ་ཚོར་བ་ཇི་འདྲ་རེད། སྐུ་སྲས་ཧེ་ཟི་ཁི་ལེ་ཧྥུ།” ངས་སྐར་མ་བཅུར་སྒུག་རྗེས་
དེ་ལྟར་དྲིས།“ངས་རེ་བ་ནི་མོས་ཀྱང་ངའི་སྡུག་བསྔལ་འདི་ལན་གཅིག་མྱོང་རྒྱུ་དེ་ཡིན།” ཁོས་
ལན་བཏབ་དོན། “བསམ་ངན་ཞེ་གནག་གི་མི་ཞིག་རེད། ཧ་རེ་ཏོན་གྱིས་ཀྱང་ད་བར་དུ་ང་
ལ་ལག་འགུལ་མ་མྱོང་། ཁོས་མི་ཚེ་འདིར་ང་ལ་གཏན་ནས་རྡུང་མ་མྱོང་། དེ་རིང་ང་ཅུང་
ཟད་ཁམས་དྭངས་པ་ན་ཡང་ཇེ་སྡུག་ཏུ་བཏང་བྱུང་།” ཁོས་དེ་ལྟར་བཤད་ཀྱིན་ངུ་ངག་
འབྱིན་མགོ་བརྩམས།
“ངས་ཁྱོད་ལ་རྡུང་མེད།” ཁཱ་སེ་རེན་གྱིས་ལྡབ་ལྡིབ་ངང་བཤད་ཞོར་རང་གི་མ་
མཆུར་སོ་བཏབ་སྟེ། རང་ཉིད་ཡང་བསྐྱར་ཁོང་ཁྲོ་ལངས་པར་གཟབ་ཀྱིན་པ་འདྲ།
ཁོས་སྡུག་ཡུས་སྣ་ཚོགས་འདོན་ཞོར་དབུགས་རིང་འབྱིན་པ་ནི་ན་ཚས་རབ་ཏུ་
མནར་བའི་ནད་པ་ཞིག་དང་འདྲ། ཏག་ཏག་དུས་ཚོད་སྐར་མ་བཅོ་ལྔའི་རིང་ལ་དེ་ལྟར་ཀ་
ཀོར་བྱས་པ་སྟེ། དེ་ནི་རང་གི་གཅེན་མོར་མནར་གཅོད་བྱེད་ཆེད་ཡིན་པ་ཐག་ཆོད་རེད།
རྒྱུ་མཚན་ཁོས་འགོག་ཐབས་མེད་པའི་ངུ་སྐད་ཀྱི་ནང་དུ་སྨྲེ་ངག་འདོན་པའི་སྡུག་ཉམས་
རེ་ཁ་སྣོན་བྱེད།
མཇུག་མཐར། མོ་ནི་མནར་གཅོད་བྱས་ཏེ་བཟོད་ཐབས་མེད་པར་བཟོས་པས་ཁ་གྲག་
དོན། “ངས་དགོངས་དག་ཞུ། ངས་ཁྱོད་ལ་གནོད་པ་བཟོས་སོང་། ལིན་ཏོན། ཡིན་ནའང་དེ་
ལྟར་ཤུགས་ཆུང་ངུས་ཕུད་རྒྱག་ཅིག་བྱས་པས་ང་ལ་མཚོན་ན་རྨས་ཕོག་མི་སྲིད།དེ་བས་ངས་
ཀྱང་དེ་ལྟར་ཕུད་རྒྱག་ཅིག་བྱས་པས་ཁྱོད་ལ་གནོད་འགྲོ་མ་འདོད། ཁྱོད་ལ་ན་ཟུག་ཆེན་པོ་
འདུག་གམ། ལིན་ཏོན། དྲང་མོར་ཤོད་དང་། ང་རང་ཁྱིམ་ལ་ལོག་ན་ཡང་ད་དུང་ཁྱོད་ཀྱི་རྨས་
སྐྱོན་ལ་སེམས་ཁྲལ་བྱེད་ངེས།ལན་ཐོབས། ང་ལ་སྐད་ཆ་ཞིག་ཤོད་དང་།”
“ངས་ཁྱོད་ལ་སྐད་ཆ་ཅི་ལྟར་བཤད་དགོས།” ཁོས་ལྡབ་ལྡིབ་ངང་བཤད་རྒྱུར། “ཁྱོད་
ཀྱིས་ཤེད་ཤུགས་ཆེན་པོ་བཏོན་པས། དོ་དགོང་ང་ཞག་གང་བོར་གཉིད་ཐབས་མེད།
མཚམས་མི་ཆད་པའི་ལུ་བརྒྱལ་འདིས་དབུགས་ཀྱང་གཅོད་ལ་ཁད་བྱེད། གལ་ཏེ་ཁྱོད་ལ་
ནད་འདི་ཕོག་པ་ཡིན་ན། ཁྱོད་ཀྱིས་ད་གཟོད་ངའི་བྲོ་བ་འདི་ཤེས་ངེས་རེད། ཡིན་ནའང་
ཁྱོད་ནི་བདེ་འབོལ་ལེར་གཉིད་སྐྱིད་པོར་རོལ་ཆོག འོན་ཀྱང་ངས་ནི་སྐབས་དེར་སྡུག་
མྱང་དགོས་ཡོད། གམ་དུ་མི་གཅིག་ཀྱང་མེད། ངའི་སེམས་སུ་ཁྱོད་ནི་འདི་ལྟར་འཁྱོལ་
དཀའ་བའི་མཚན་རིང་ཞིག་བསྐྱལ་བར་དགའ་བ་ཨེ་ཡིན་ནམ་སྙམ།”
ཁོས་དེ་ལྟར་བཤད་ཀྱིན་སེམས་སྡུག་སྟེ་སྐད་ཤུགས་ཆེན་པོས་ངུས་སོང་།
“ཁྱོད་ཀྱིས་མ་གཞི་ནས་འཇིགས་སྣང་དང་སྡུག་བསྔལ་གྱི་མཚན་མོ་རིང་པོ་ཞིག་
བརྒལ་བཞིན་ཡོད་ན།” ངས་བཤད་དོན། “སྲས་མོས་ཁྱོད་ཀྱི་ལྷིང་འཇགས་དཀྲོགས་པར་
འཁང་ར་བྱེད་དགོས་དོན་མི་འདུག གལ་ཏེ་མོ་མ་ཡོང་ན་ཡང་ཁྱོད་ཀྱི་གནས་སྟངས་དེ་འདྲ་
ཡིན་ངེས། འོན་ཀྱང་སྟབས་ལེགས་པ་ཞིག་ལ། རྗེས་ཕྱོགས་མོས་ཁྱོད་ལ་སུན་པོ་བཟོ་མི་སྲིད།
གལ་ཏེ་ང་ཚོ་ཁྱིམ་འདིར་ཁ་བྲལ་ན། ཁྱོད་ད་གཟོད་ལྷིང་འཇགས་སུ་འགྱུར་ཐུབ་ཀྱང་སྲིད།”
“ང་ཅིས་ཀྱང་འགྲོ་དགོས་སམ།" ཁཱ་སེ་རེན་གྱིས་སེམས་སྡུག་གིན་ལུས་པོ་ཅུང་ཟད་
སྒུར་ནས་ཁོར་དྲིས་དོན། “ཁྱོད་ཀྱིས་ང་སོང་ཟེར་བ་ཡིན་ནམ། ལིན་ཏོན།”
“ཁྱོད་ཀྱིས་རང་གི་ནོར་འཁྲུལ་ཁ་གསབ་བྱེད་འདོད་ན། ད་ནི་འཕྱིས་དྲགས་པ་
རེད།” ཁོས་དབུགས་འཚང་བཞིན་ན་རེ། “ཁྱོད་ཀྱིས་ཁ་གསབ་ཅི་ལྟར་བྱས་ན་ནོར་
འཁྲུལ་དེ་ལྟར་མང་། དེ་ནི་ང་ལ་བརྙས་བཅོས་བྱས་པ་ལས་མ་འདས། ང་ལ་ཚ་རྒྱག་ཏུ་
བཅུག་སོང་།”
“དེ་ལྟར་བཤད་ན། ང་ངེས་པར་དུ་འགྲོ་དགོས་ཟེར་བ་ཡིན་ནམ།” མོས་ཡང་བསྐྱར་
ཐེངས་ཤིག་དྲིས། “དོན་དག་གཞན་མི་བཤད། ཁྱོད་ཀྱིས་ང་ལ་ཁ་ཡ་མ་བྱེད།” ཁོས་བཤད་
རྒྱུར། “ཁྱོད་ཀྱི་སྐད་ཆ་གོ་ན་ང་རང་སུན་པོ་འདུག
ངས་མོར་མགྱོགས་པོར་འགྲོ་ཞེས་སྐུལ་རུང་། མོས་གོམ་པ་སྤོ་ཐུབ་མ་སོང་ལ་ངའི་སྐད་
ཆར་ཡང་མ་ཉན། དེ་ལྟར་བྱིས་པ་གཉིས་ཀས་ཛ་ཛོར་མང་པོ་ཞིག་བྱས་བྱུང་། ཡིན་ནའང་
ཁོས་མགོ་བོ་དགྱེ་སྟེ་ལྟ་ཙམ་ཡང་མི་བྱེད་ལ་སྐད་ཆ་ཡང་མི་སྨྲ། མཇུག་མཐར་མོ་ཐབས་
ཟད་དེ་སྒོ་ཁའི་ཕྱོགས་ལ་འགྲོ་དགོས་བྱུང་བས་ང་ཡང་རྗེས་སུ་འབྲངས།
འོན་ཀྱང་བློ་ཡུལ་ལས་འདས་པ་ཞིག་ལ། ང་ཚོ་གློ་བུར་དུ་བསྒྲགས་པའི་ཨག་སྐད་
ཅིག་གིས་ཕྱིར་བཀུག་སོང་། ཕར་ལྟ་དུས་ལིན་ཏོན་ནི་རྐུབ་སྟེགས་ཀྱི་སྒང་ནས་མར་ལྷུང་
སྟེ་རྩིག་ཐབ་མདུན་གྱི་རྡོ་གཅལ་སྟེང་གློ་ཉལ་བྱས་འདུག་ཅིང་། ལུས་པོ་ཕར་འཁོར་ཚུར་
འཁོར་ངང་འགྲེ་ལོག་རྒྱག་གིན་གདའ། དེ་ནི་གནས་ལུགས་ཅི་ཡང་མི་བརྩི་བའི་བྱིས་པ་
བསམ་མེད་ཅིག་དང་ཡོངས་སུ་མཚུངས་ཤིང་། བསམ་བཞིན་དུ་ང་ཚོར་བརྙད་བརྐོས་ཏེ་འུ་
ཐུག་ཐབས་ཟད་དུ་གཏོང་འདོད་པ་འདྲ། ངས་བལྟས་མ་ཐག་ཁོའི་གཡོ་ཐབས་ཉི་ཚེ་བ་དེའི་
གློ་སྙིང་དམར་རྗེན་དུ་མཐོང་བས། གླེན་པ་ཁ་ནག་ཅིག་མིན་ན་ཕར་རྒྱུགས་ནས་ཁོ་བསྐྱོར་
ག་ལ་སྲིད།
ཡིན་ནའང་ངའི་འགྲོ་རོགས་བུ་མོ་དེའི་ལྟ་སྟངས་ནི་གཞན་དང་མི་འདྲ་སྟེ། མོ་སྐྲག་
སྟེ་བླ་འཁྱམས་པར་གྱུར་པས་མྱུར་དུ་ཕྱིར་རྒྱུགས་ཤིང་། ས་ཐོག་ཏུ་པུས་བཙུགས་ཏེ་ངུ་
སྐད་ཤོར་ཞིང་མིག་ཆུ་གཏོར་ཞོར། ཁོར་ཁོང་ཁྲོ་ཞི་བར་བྱེད་རོགས་ཞེས་ཞུ་བ་བྱེད་མགོ་
བརྩམས། དེ་ལྟར་རྗེས་སུ་ཁོ་ག་ལེར་འཇམ་ཅག་གེར་གྱུར་སོང་། དེ་ནི་ཁོས་མོའི་སྐྱོ་སྡུག་
གི་རྣམ་འགྱུར་དེ་མཐོང་ནས་སྙིང་རྗེ་སྐྱེས་པ་མ་ཡིན་ཏེ། མུ་མཐུད་དུ་ཨག་འདེབས་པའི་
སྟོབས་ཤུགས་ཟད་པས་རེད།
“ངས་ཁོ་པང་ནས་རྒྱབ་བསྙེས་རྐུབ་སྟེགས་མཐོན་པོས་སྟེང་ལ་བསྙལ་ཆོག” ངས་
དེ་ལྟར་བཤད་དོན། “དེའི་རྗེས་ཁོ་ཅི་ལྟར་འཕག་འཚག་རྒྱག་འདོད་ན་དེ་ལྟར་རྒྱག་ཏུ་
ཆུགས། ང་ཚོས་འདིར་ཁོ་སྲུང་ནས་སྡོད་ཐབས་མེད། སྲས་མོ་ཁཱ་སེ། ད་ནི་ཁྱོད་ཡིད་ཚིམ་
ཡོད་དམ། ངས་ཚོད་དཔག་བྱས་པ་ཇི་བཞིན་དུ། དོན་ལ་ཁྱོད་ནི་ཁོར་སེམས་གསོ་བྱེད་ཐུབ་
པའི་མི་དེ་མ་རེད། ཁོའི་བདེ་ཐང་གི་གནས་སྟངས་འདི་ཁྱོད་ལ་དགའ་ཞེན་ཡོད་མེད་
ཙམ་གྱིས་ཤུགས་རྐྱེན་ཐེབས་ཐུབ་པ་ཞིག་མིན། ད་ནི་འགྲིག་འདུག ཁོ་དེར་བསྙལ་རྗེས་ངེད་
གཉིས་ཕྱིར་འགྲོ། ཁོས་རང་ཉིད་ཀྱི་གནས་ལུགས་མེད་པའི་བྱ་སྤྱོད་ལ་གཞན་གྱིས་ཁ་ཡ་
བྱེད་མི་སྲིད་པ་ཧ་གོ་རྗེས། འཇམ་ཅག་གེར་ཉལ་ནས་སྡོད་ངེས་རེད།”
མོས་སྔས་འབོལ་ཧྲིལ་བོ་ཁོའི་མགོ་བོའི་འོག་ཏུ་བཅུག་ཅིང་ཆུ་ཕོར་བ་གང་ཁྱེར་ནས་
ཡོང་། ཁོས་མོས་ཁྱེར་ཡོང་བའི་ཆུ་འཐུང་མི་འདོད་པའི་རྣམ་འགྱུར་བསྟན་ཞིང་། སྔས་
འབོལ་སྟེང་བཞག་པའི་མགོ་བོ་དེ་ཕར་འཁོར་ཚུར་འཁོར་ཡང་ཡང་བྱེད། ཧ་ལམ་མགོ་
འོག་ཏུ་བཞག་པ་དེ་ནི་རྡོ་ལོག་ཅིག་གམ་ཤིང་དུམ་ཞིག་ཡིན་པའི་སྣང་བ་སྟེར། མོས་སྔས་
འབོལ་དེ་ཇེ་བདེར་གཏོང་བར་ཚོད་ལྟ་བྱས།
“སྔས་འབོལ་འདི་གཏན་ནས་འགྲིག་མི་འདུག” ཁོས་བཤད་རྒྱུར། “དམའ་དྲགས་
པ་རེད།”
ཁཱ་སེ་རེན་གྱིས་ཡང་བསྐྱར་སྔས་འབོལ་ཞིག་ཁྱེར་ཡོང་སྟེ་དེའི་སྟེང་ལ་བརྩེགས།
མཐོ་དྲགས་སོང་།” མི་ལ་སུན་སྣང་བཟོ་བའི་གདོན་ཕྲུག་དེས་དེ་སྐད་བཤད།
“དེ་ནི་ངས་ཅི་ཞིག་བྱེད་དགོས་པ་རེད།” མོ་འུ་ཐུག་སྟེ་དེ་ལྟར་ཟེར།
ཁོས་ལུས་པོ་དཀྱུས་ལོག་རྒྱག་ཞོར་མོའི་ཉེ་སར་བཏུད་ཅིང་། མོ་ནི་པུས་བཙུགས་
ཏེ་རྐུབ་སྟེགས་རིང་པོའི་གམ་དུ་བསྡད་ཡོད་པས། ཁོས་མོའི་ཕྲག་པ་སྔས་མགོའི་ཚབ་ཏུ་
བྱས་སོང་།
“མི་ཆོག དེ་ལྟར་བྱེད་མི་ཆོག” ངས་བཤད་རྒྱུར། “ཁྱོད་ཀྱིས་མགོ་སྔས་འབོལ་ཐོག་
བཞག་ན་བདེ་བ་རེད། སྐུ་སྲས་ཧེ་ཟི་ཁི་ལེ་ཧྥུ། སྲས་མོས་ཁྱོད་ཀྱི་དོན་དུ་དུས་ཚོད་མང་པོ་
འཕྲོ་བརླག་བྱས་སོང་། ང་ཚོས་ད་ནི་དུས་ཚོད་སྐར་མ་ལྔ་ཡང་ཆུད་ཟོས་སུ་མི་གཏོང་།”
“མིན། མིན། ང་ཚོ་ཡུད་ཙམ་ལ་འདུག་དགོས།” ཁཱ་སེ་ཡིས་བཤད་རྒྱུར། “ད་ནི་ཁོ་
ཇེ་བདེར་ཕྱིན་སོང་། འུར་ཡང་མི་རྒྱག ངས་གསལ་བོར་ཤེས་ཡོད། གལ་ཏེ་ངས་རང་ཉིད་
ཁོ་ལ་བལྟ་རུ་ཡོང་བས་ཁོའི་ནད་གཞི་ཇེ་སྡུག་ཏུ་བཏང་བ་དྲན་ན། དོ་དགོང་ང་ནི་ཁོ་ལས་
ཀྱང་སེམས་སྡུག་ངེས་རེད། ང་རྗེས་ཕྱོགས་ལྷག་ཏུ་ཡོང་ག་ལ་ཕོད། སྐད་ཆ་དྲང་མོར་ཤོད་
དང་། ལིན་ཏོན། གལ་ཏེ་ངས་ཁྱོད་ལ་རྨས་སྐྱོན་བཟོས་པ་ཡིན་ན། ང་རྗེས་ཕྱོགས་དངོས་
གནས་ཡོང་མི་ཕོད།”
“ཁྱོད་ངེས་པར་དུ་ཡོང་དགོས། ང་ལ་བདག་སྐྱོང་བྱེད་དགོས།”
ཁོས་ལན་བཏབ་དོན། “ཁྱོད་ཡོང་དགོས་པ་རེད། རྒྱུ་མཚན་ནི་ཁྱོད་ཀྱིས་ང་རང་རྨས་
པ་རེད། ཁྱོད་ཀྱིས་ང་ལ་རྨས་སྐྱོན་ཚབས་ཆེན་བཟོས་ཡོད་པ་ཧ་གོ་དགོས། ཁྱོད་ཐོག་མར་
ཁྱིམ་ལ་ཡོང་དུས། ང་ད་ལྟ་ནང་བཞིན་སྙུང་གཞི་ལྗིད་མོ་མིན།དེ་འདྲ་རེད་དམ།”
“འོན་ཀྱང་ཁྱོད་རང་ཉིད་ངུ་བ་དང་ཁོང་ཁྲོ་ལངས་པ་སོགས་བྱས་ཏེ་རང་ལ་སྙུང་
གཞི་བཟོས་པ་རེད།” “ངས་ཁྱོད་ལ་རྨས་སྐྱོན་མ་བཟོས།” ཁོའི་མ་སྤུན་གཅེན་མོས་
བཤད་རྒྱུར། “ཡིན་ནའང་ད་ལྟ་ང་ཚོ་གྲོགས་པོ་བྱེད་ཆོག ཁྱོད་ལ་ཡང་ང་མཁོ་བ་རེད།
ཁྱོད་ཀྱིས་ང་རྗེས་ཕྱོགས་མཐོང་འདོད་ཡོད་དམ།”
“ངས་ཁྱོད་ལ་བཤད་ཡོད། ངའི་རེ་བ་ནི་ཁྱོད་རྗེས་ཕྱོགས་ང་ལ་བལྟ་རུ་ཡོང་དགོས།”
ཁོས་སུན་སྣང་དང་བཅས་དེ་ལྟར་བཤད། “ཁྱོད་རྐུབ་སྟེགས་འདིའི་སྟེང་དུ་སྡོད། ངས་
མགོ་བོ་ཁྱོད་ཀྱི་པུས་མོའི་སྟེང་འཇོག་དགོས། ཕྱི་དྲོ་ཧྲིལ་བོར་དེ་ལྟར་འཇམ་ཅག་གེར་སྡོད།
སྐད་ཆ་མ་བཤད། ཡིན་ནའང་ཁྱོད་ཀྱིས་གླུ་གཞས་གཏང་ཆོག གལ་ཏེ་ཁྱོད་ཀྱིས་གླུ་གཞས་
གཏོང་ཤེས་ན། ང་ལ་དོན་བརྗོད་དམངས་གླུ་ཧ་ཅང་རིང་པོ་ཞིག་གྱེར་ཡང་ཆོག དེ་ནི་ཁྱོད་
ཀྱིས་ང་ལ་བསླབ་ཆོག་ཅེས་ཁས་བླངས་ཡོད། ཡང་མིན་ན། གཏམ་རྒྱུད་ཅིག་ཤོད། འོན་
ཀྱང་ང་ནི་དོན་བརྗོད་དམངས་གླུ་ལ་ཉན་པར་དགའ། མགོ་རྩོམས།”
ཁཱ་སེ་རེན་གྱིས་མོས་བློ་ངོར་ཡོད་པའི་ཆེས་རིང་བའི་དོན་བརྗོད་དམངས་གླུ་ཞིག་
གྱེར་བྱུང་། དེ་ལྟར་ཁོ་གཉིས་ལས་གཅིག་གིས་གྱེར་ཞིང་གཅིག་གིས་ཉན་ཏེ་མ་ཁོམ་པར་
འདུག ལིན་ཏོན་གྱིས་གཅིག་ལ་ཉན་ཚར་རྗེས་ཡང་གཞན་ཞིག་ལ་ཉན་རྒྱུའི་རེ་བ་བཏོན་
ཏེ་མཚམས་མི་འཇོག བར་མཚམས་སུ་ངས་ཐེངས་དུ་མར་བཀག་རུང་གོ་མ་ཆོད། ཁོ་
གཉིས་ཀྱིས་དེ་ལྟར་ཉིན་གུང་གི་དུས་ཚོད་བཅུ་གཉིས་བར་དུ་ཉི་མ་གཏོང་ཐབས་བྱས་
སོང་། སྐབས་དེར་ངས་ར་སྐོར་ནང་དུ་ཧ་རེ་ཏོན་གྱི་སྐད་གོ་བྱུང་། ཁོ་ནི་ཕྱིར་གུང་ཟས་ཟ་རུ་
ཡོང་བ་རེད།
“སང་ཉིན། ཁཱ་སེ་རེན། སང་ཉིན་ཁྱོད་ཡོང་རྒྱུ་ཡིན་ནམ།” ཧེ་ཟི་ཁི་ལེ་ཧྥུ་ཆུང་བས་
མོའི་སྟོད་གོས་ཀྱི་ཐུ་བར་འཇུས་ཏེ་དེ་ལྟར་ཟེར། མོ་ནི་འཐད་ལ་མི་འཐད་ཀྱི་རྣམ་འགྱུར་
དང་བཅས་ཡར་ལངས་བྱུང་།
“མི་ཆོག” ངས་ལན་བཏབ། “གནངས་ཉིན་ཡང་མི་ཆོག”
འོན་ཀྱང་མོས་དེ་དང་མི་མཐུན་པའི་ལན་ཞིག་བཏབ་པ་དང་། རྒྱུ་མཚན་ནི་མོས་མགོ་
བོ་སྒུར་ནས་ཁོའི་རྣ་རྩར་ཤབ་ཤུབ་ཅིག་སྨྲས་རྗེས་ཁོའི་གདོང་གི་གཉེར་མདུད་ངང་གིས་
གྲོལ་སོང་།
“སང་ཉིན་ཁྱོད་ཡོང་ཐབས་མེད། ཡིད་ལ་ཟུངས། སྲས་མོ།” ང་ཚོ་རི་ཁྱིམ་ནས་ཕྱི་ལ་
བུད་རྗེས་ངས་བཤད་དོན། “ཁྱོད་ཀྱིས་ད་དུང་འདི་རུ་ཡོང་རྒྱུའི་རེ་སྟོང་བཅངས་སྲིད་དམ།”
མོ་དགོད་ཙམ་བྱས་སོང་།
“ཨ། དེ་ན་ངས་གཟབ་གཟབ་བྱ་དགོས།” ངས་མུ་མཐུད་དུ་བཤད་དོན། “ངས་མི་
གཞན་ལ་སྒོ་ཟྭ་ཞིག་གསོ་བྱེད་དུ་འཇུག་དགོས་འདུག དེ་ནས་ཁྱོད་ཕྱི་ལ་འགྲོ་ཐབས་ཨེ་
ཡོད་ལྟོས།”
“ང་གྱང་ཁ་ནས་ལྡིང་ཆོག” མོས་དགོད་ཞོར་བཤད་དོན། “འཇོལ་མོ་གཞིས་
ཀ་ནི་བཙོན་ཁང་ཞིག་མ་རེད། ཨེ་ལུན། ཁྱོད་ཀྱང་ང་ཡི་བཙོན་སྲུང་མིན། ཡང་གཅིག་
བཤད་ན། ང་ད་ལྟ་མོ་ལོ་བཅུ་བདུན་ལ་སོན་ཡོད། མི་བསམ་ཤེས་ཤིག་རེད། ངས་ཚིག་
ཐག་བཅད་དེ་བཤད་ཆོག གལ་ཏེ་ང་སོང་ནས་ལིན་ཏོན་ལ་བདག་སྐྱོང་བྱས་ན། ཁོའི་
གཟུགས་པོ་སྔར་ལས་བདེ་ཐང་ཡོང་བ་ཐག་ཆོད་རེད། ང་ཁོ་ལས་ལོ་ན་ཅུང་ཟད་ཆེ། ཁྱོད་
ཀྱིས་ཧ་གོ་ངེས། ཁོ་དང་བསྡུར་ན་ངས་བསམ་ཤེས་ཡོད། བྱིས་པའི་ཀླན་ཀ་འཚོལ་སྟངས་
དེ་འདྲ་བྱེད་མི་སྲིད། དེ་འདྲ་མིན་ནམ། ཁོས་ཀ་ཀོར་མི་བྱེད་པའི་སྐབས་སུ། སྙིང་རྗེ་བའི་
བུ་ཆུང་ཞིག་རེད། གལ་ཏེ་ང་རང་ཁོའི་ཉེ་མི་ཡིན་ཚེ། ངས་ཁོ་ཀུན་གྱི་ཡིད་དུ་འོང་བའི་
བུ་ཆུང་ཞིག་ཏུ་བསྒྱུར་ངེས། ང་ཚོས་ནམ་ཡང་ཁ་འཛིང་བྱེད་མི་སྲིད། རྗེས་ཕྱོགས་ངེད་
གཉིས་ཕན་ཚུན་ལ་ལོབས་པར་གྱུར་ན། ད་དུང་ཁ་རྩོད་རྒྱག་སྲིད་དམ། ཁྱོད་ཁོ་ལ་དགའ་
འམ། ཨེ་ལུན།”
“ཁོ་ལ་དགའ་འམ།” ངས་སྐད་ཅོར་བརྒྱབ་དོན། “ངས་ད་ལྟའི་བར་དུ་གཤིས་རྒྱུད་
ཤིན་ཏུ་བཙོག་ཅིང་ཁྲོ་ཁ་ཚ་བའི་གདོན་ཕྲུག་དེ་འདྲ་ཞིག་རིག་མ་མྱོང་། ངོ་མདོག་སེར་
ཞིང་ལུས་ཕུང་རིད་ལ། ཤི་མ་གསོན་གྱི་ངང་ནས་མི་ལོ་བཅུ་ཕྲག་རིང་འཚོ་བའི་ཡི་དྭགས་
སྔོ་སྐེམ་ལྟ་བུའི་ཁོ་ནི་ཕར་བལྟས་ན་ཕོ་ལོ་ཉི་ཤུ་ཡང་བརྒལ་དཀའ་ཚོད་རེད། སྐུ་ཞབས་
ཧེ་ཟི་ཁི་ལེ་ཧྥུ་ཡིས་ཀྱང་དེ་ལྟར་ཚོད་དཔག་བྱེད་ཀྱིན་གདའ། ཁོས་སང་ལོའི་དཔྱིད་ཀ་
མཐོང་ཐུབ་མིན་ལ་ཐེ་ཚོམ་ཡོད། ངོ་མ་ཡིན། ཁོ་ནམ་ཞིག་དབུགས་ཀྱི་རྒྱུ་བ་ཆད་དེ་ས་ལ་
འགྱེལ་སོང་རུང་། ཁོ་ཚང་ལ་མཚོན་ན་གྱོང་གུད་ཅང་ཡོད་མི་སྲིད། གང་ལྟར་ལས་རླུང་
ཡག་པ་ཞིག་ལ། ཁོའི་ཨ་ཕས་ཁོ་ང་ཚོའི་ས་ནས་ཕར་ཁྲིད་སོང་བ་རེད། ཁྱོད་ཀྱིས་ཁོ་ལ་
ཅི་ལྟར་གཅེས་ན། ཁོས་དེ་ལྟར་ཁྱོད་ལ་བརྙད་བརྐོ་ཞིང་སྒེར་སེམས་ཇེ་ཆེར་འགྲོ་ངེས། ང་
རང་དགའ་འོས་པ་ཞིག་ནི། ཁོ་ལ་ཁྱོད་ཀྱི་ཁྱོ་ག་བྱེད་པའི་གོ་སྐབས་མེད་པ་དེ་རེད། སྲས་
མོ་ཁཱ་སེ་རེན།”
ངས་དེ་ལྟར་བཤད་པ་ན། ངའི་འགྲོ་རོགས་མའི་རྣམ་འགྱུར་གཟབ་ནན་དུ་གྱུར།
ངས་དེ་ལྟར་སྣང་མེད་ངང་ཁོའི་འཆི་བའི་སྐོར་གླེང་བ་དེས་མོའི་སེམས་ལ་སྡུག་བསྔལ་བཟོས་སོང་།
“ཁོ་ནི་ང་ལས་ལོ་ཆུང་།” མོས་ཞིབ་འདང་ཡིད་ཙམ་བརྒྱབ་རྗེས་བཤད་རྒྱུར།
“ཁོ་ཡུན་རིང་པོར་གསོན་ན་འགྲིག ང་དང་འདྲ་བར་ཡུན་རིང་པོར་གསོན་ངེས་རེད།
ཁོའི་ད་ལྟའི་ལུས་པོ་ནི་སྔོན་ཆད་བྱང་ཕྱོགས་ནས་ཡོང་དུས་དང་བསྡུར་ན་ཇེ་སྡུག་ཏུ་
ཕྱིན་མེད། ཁོ་ལ་ཆམ་ནད་ཅིག་ཕོག་པ་ཙམ་རེད། ངའི་ཨ་ཕ་དང་གཅིག་འདྲ་རེད། ཁྱོད་
ཀྱིས་ངའི་ཨ་ཕ་སངས་དྲག་ཏུ་འགྲོ་ངེས་རེད་ཟེར། དེ་ན་ཁོ་སངས་དྲག་ཏུ་མི་འགྲོ་དོན་
ག་ལ་ཡོད།"
“ཆོག་ཐལ། ཆོག་ཐལ།” ངས་འུར་བརྒྱབ་དོན། “གང་ལྟར་ང་ཚོས་རང་ཉིད་ལ་
རྙོག་དྲ་བཟོ་མི་དགོས། གསལ་བོར་ཉོན། ཡིད་ལ་ཟུངས། སྲས་མོ། ང་ནི་ཁ་བཤད་ཚིག་ལ་
གནས། གལ་ཏེ་ཁྱོད་ད་དུང་རླུང་ཁའི་རི་ཁྱིམ་ལ་འགྲོ་འདོད་ན། ངས་འགྲོ་རོགས་བྱས་ན་
ཡང་འདྲ། མ་བྱས་ན་ཡང་འདྲ། གང་ལྟར་ངས་སྐུ་ཞབས་ལིན་ཏོན་ལ་ཡར་ཞུ་ཞིག་བྱེད་
ངེས་ཡིན། གལ་ཏེ་ཁོའི་ཆོག་མཆན་མ་ཐོབ་ན། ཁྱོད་དང་མ་སྤུན་ནུ་བོ་གཉིས་ཀའི་འབྲེལ་
བ་སླར་གསོ་བྱེད་མི་ཆོག”
“གང་ལྟར་འགྲོ་འོང་བྱེད་དགོས།” མོས་མི་འཐད་པའི་ཉམས་དང་བཅས་ལྡབ་ལྡིབ་
ཅིག་བཤད། “དེ་ན་གཏན་ནས་འགྲོ་འོང་བྱེད་མི་ཆོག” ངས་དེ་ལྟར་བཤད།
“ང་ཚོས་ག་ལེར་བལྟ།”
དེ་ནི་མོས་བཏབ་པའི་ལན་རེད།སྐད་ཆ་བཤད་ཚར་རྗེས་སྐྱི་བསེར་རླུང་བུ་ཞིག་དང་
འདྲ་བར་རྟར་ཞོན་ནས་མདུན་དུ་རྒྱུགས་སོང་བས། ང་རང་དཀའ་དཀའ་སྡུག་སྡུག་ངང་
གང་མྱུར་གྱིས་རྗེས་འབྲངས་དགོས་བྱུང་།
གུང་ཇའི་སྔོན་ལ་ངེད་གཉིས་ཕྱིར་འཇོལ་མོའི་གཞིས་ཀར་འབྱོར། སྦྱིན་བདག་
གི་བསམ་པར་ངེད་གཉིས་ནགས་རའི་ནང་དུ་འཆམ་འཆམ་ལ་ཕྱིན་པ་རེད་སྙམ་སྟེ། དུས་
ཚོད་འདི་འདྲའི་རིང་པོ་ཞིག་ལ་གང་དུ་སོང་མིན་དྲིས་མ་བྱུང་། ཁྱིམ་ལ་ལོག་རྗེས་ངས་
མགྱོགས་མྱུར་ངང་རློན་པར་བྱས་པའི་ལྷམ་དེ་བརྗེས་པ་ཡིན། འོན་ཀྱང་རི་ཁྱིམ་དུ་ཡུན་
རིང་བསྡད་པའི་དབང་གིས་མཇུག་འབྲས་ཚབས་ཆེན་ཞིག་བསྐྱེད་པ་སྟེ། ཕྱི་ཉིན་ཞོགས་
པར། ང་རང་ན་ཚའི་དབང་གིས་མལ་ས་ནས་ཡར་ལངས་ཐུབ་མ་བྱུང་། དེ་ལྟར་བསྟུད་མར་
གཟའ་འཁོར་གསུམ་གྱི་རིང་ལ་ངས་ཁྱིམ་ལས་གང་ལ་ཡང་ཁ་ཡ་བྱེད་ཐབས་བྲལ། ཡར་
སྔོན་ང་ལ་དེ་འདྲའི་སྙུང་གཞི་ལྗིད་མོ་ཞིག་གཏན་ནས་ཕོག་མ་མྱོང་། སྐྱབས་མགོན་གྱིས་
མཁྱེན། སྟབས་ལེགས་པ་ཞིག་ལ། དེའི་རྗེས་ནས་ད་བར་དུ་ཡང་ངས་དེ་འདྲའི་ན་ཚའི་
མནར་གཅོད་ཅིག་མྱོང་དགོས་བྱུང་མེད།
ཉིན་དེ་ཚོར་ངེད་ཚང་གི་སྦྱིན་བདག་མ་ཆུང་ཆུང་ནི་ལྷའི་ཕོ་ཉ་མོ་ཞིག་དང་འདྲ་
བར་ང་ལ་བདག་སྐྱོང་དང་སེམས་གསོ་བྱེད་དུ་ཕེབས་ཏེ། ངའི་ཁེར་རྐྱང་གི་གདུང་བ་སེལ་
ཐབས་བྱེད། ནད་ཁྲིའི་སྟེང་ནས་འགྲེ་ལོག་བརྒྱབ་སྟེ་སྡོད་དུས་ངའི་སེམས་ཁམས་ཤིན་ཏུ
མི་སྐྱིད་པར་གྱུར་པ་སྟེ། ནམ་རྒྱུན་ལས་ཀར་བྲེལ་གྱིན་པའི་མི་ཞིག་ལ་མཚོན་ན་ལྷག་ཏུ་ཉི་
མ་འཁྱོལ་དཀའ་བ་ཞིག་རེད། ཡིན་ནའང་ང་ལྟ་བུའི་ནད་པ་ཞིག་ལ་མཚོན་ན་འཁང་ར་
བྱེད་རྒྱུ་ཅི་ཡོད་ཨང་། ཁཱ་སེ་རེན་སྐུ་ཞབས་ལིན་ཏོན་གྱི་ཁང་པ་དང་བྲལ་མ་ཐག་ངའི་གམ་
དུ་ཡོང་ངེས་ཤིང་། ཉིན་གང་བོའི་དུས་ཚོད་ཕལ་མོ་ཆེ་ངའི་ཆེད་དུ་གཏོང་བ་རེད། སྐབས་
དེར་མོས་དཔེ་ཀློག་མི་བྱེད་ལ་རོལ་རྩེད་ཀྱང་དོར་ཞིང་། གཉིད་བཅག་ཟས་བརྗེད་ཀྱི་ངང་
ནས་ནད་གཡོག་མ་ལེགས་པོ་ཞིག་གི་བརྟུལ་ཞུགས་བསྐྱངས་ཏེ་ང་ལ་ཤ་ཚའི་བདག་སྐྱོང་
ཅི་ཐུབ་བྱས། མོའི་སེམས་ནི་མེ་ལྟར་ཚ་མོ་ཞིག་ཡིན་ངེས། མོ་རང་གི་ཨ་ཕར་དེ་ལྟར་དགའ་
བཞིན་དུ་ད་དུང་ང་ལ་ཡང་སེམས་ཁུར་བླ་ལྷག་བྱེད། ངས་བཤད་མྱོང་། མོས་རང་གི་ཉིན་
ཧྲིལ་བོའི་དུས་ཚོད་མོའི་ཨ་ཕ་དང་ངེད་གཉིས་ལ་བགོས་ཡོད། ཡིན་ནའང་སྦྱིན་བདག་ནི་
སྤྱིར་བཏང་སྔ་ས་ནས་ངལ་གསོ་བྱེད་ཅིང་། ང་ལ་ཡང་དགོང་དྲོ་དུས་ཚོད་དྲུག་པའི་རྗེས་
ནས་བདག་སྐྱོང་བྱེད་མི་དགོས་པས། མཚན་མོའི་དུས་ཚོད་མོ་རང་ཉིད་ལ་དབང་འགྲོ་
བ་རེད། སྙིང་རྗེའི་ཡུལ་དུ་གྱུར་པའི་ན་ཆུང་མ་དེས་དགོང་ཟས་རྗེས་ཀྱི་དུས་ཚོད་ནང་ཅི་
ཞིག་སྒྲུབ་ཀྱིན་པར་ངས་བསམ་བློ་བཏང་མ་མྱོང་། ཚུར་མལ་ཁང་ནང་ལ་གཟིམ་ས་བདེ་
ཞེས་གྱེས་ཕྱག་འབུལ་དུ་ཡོང་དུས། ངས་ནམ་རྒྱུན་མོའི་གདོང་ལ་དམར་མདངས་ཤིག་རྒྱས་
ཡོད་པར་དོ་སྣང་བྱུང་ལ། ལག་པའི་སོར་མོ་བཅུ་བོ་དམར་པོར་གྱུར་འདུག འོན་ཀྱང་ངས་
དེ་ནི་མོ་གྲང་འཁྱག་གི་མཚན་མོར་རྟར་ཞོན་ནས་ཐང་རྒོད་བརྒལ་བའི་དབང་གིས་ཡིན་པ
བློ་ངོར་གཏན་ནས་མ་འཁོར་བར། ཕལ་ཆེར་དཔེ་ཁང་ནང་རབ་ཏུ་འབར་བའི་རྩིག་ཐབ་
ཀྱི་མེ་དྲོད་ལ་ཁ་ལག་བསྲོས་པའི་དབང་གིས་ལོས་ཡིན་སྙམ་སྟེ་བསྡད་པའོ།

ལེའུ་ཉེར་བཞི་པ།

གཟའ་འཁོར་གསུམ་པ་ཕལ་ཆེར་རྫོགས་ལ་ཉེ་དུས། ང་ད་གཟོད་ཁང་པའི་ཕྱི་ལ་བུད་
དེ་ར་སྐོར་ནང་འགྲོ་འོང་བྱེད་ཐུབ་ཙམ་བྱུང་། དེ་ནི་ང་རང་སྔ་ས་ནས་མལ་ཁྲིར་འགོས་ཏེ་
ངལ་གསོ་མ་བྱས་པའི་ཉིན་དང་པོ་ཡིན། ངས་ཁཱ་སེ་རེན་ལ་དཔེ་ཆ་རེ་ཀློག་ཏུ་བཅུག་སྟེ་ཉན་
དགོས་བསམ་པ་ཡིན། རྒྱུ་མཚན་ནི་ངའི་མིག་ཤེས་ད་དུང་དེ་འདྲ་གསལ་བོ་ཞིག་བྱུང་མེད།
ངེད་གཉིས་དཔེ་ཁང་དུ་བསྡད་ཡོད། སྦྱིན་བདག་སྔ་ས་ནས་ཉལ་བར་ཕེབས་སོང་། མོས་ངའི་
རེ་བ་ཁས་ལེན་བྱས་ན་ཡང་ཅུང་ཟད་འཐད་ཀྱིན་མེད་པ་ཚོར་ཐུབ། ངས་ད་དུང་རང་གིས་
ཉན་འདོད་པའི་དཔེ་དེབ་དེ་ཚོ་མོས་ཀློག་མི་འདོད་པ་འབའ་ཞིག་ཡིན་པས་རེད་སྙམ། དེ་
བས་མོར་རང་གི་འདོད་མོས་ལྟར་དེབ་ཅིག་བདམས་ཏེ་བཀླག་པས་ཆོག་ཅེས་བཤད། མོས་
རང་ཉིད་དགའ་བའི་དཔེ་དེབ་ཅིག་བདམས་ཏེ་ཤར་རེར་དུས་ཚོད་གཅིག་རིང་ལ་བཀླགས་
པ་དང་།དེ་ནས་ཡང་བསྐྱར་ང་ལ་དྲི་བ་བཏོན་བྱུང་།
“ཨེ་ལུན། ཁྱོད་ཐང་མི་ཆད་དམ། ད་ནི་ཁྱོད་ཀྱིས་ངལ་གསོས་ན་ཆོག་གམ། འདི་
འདྲ་འགོར་ཡང་ཁྱོད་ད་དུང་མི་གཉིད་པས། ཐང་ཆད་དྲགས་ངེས་རེད། ཨེ་ལུན།
“མིན། མིན། གཅེས་ཕྲུག་མ། ང་ཐང་མི་ཆད།” ངས་ཡང་དང་ཡང་དུ་ལན་དེ་
ལྟར་བཏབ།
ང་རང་གནས་གཅིག་ཏུ་བསྡད་དེ་འགུལ་ཙམ་ཡང་མི་བྱེད་པ་མཐོང་རྗེས། མོས་ཡང་
བསྐྱར་ཐབས་ཤེས་གཞན་ཞིག་སྤྱད་དེ་ཚོད་ལྟ་བྱེད་མགོ་བརྩམས་ཤིང་། རང་གིས་ད་ལྟ་
སྒྲུབ་ཀྱིན་པའི་ལས་ཀར་སྤྲོ་སྣང་མེད་པའི་རྣམ་འགྱུར་མངོན་ཞིང་། མཇུག་མཐར་བྱ་རྨྱང་
ཞིག་ཀྱང་བྱས་ཏེ།
“ཨེ་ལུན།ང་ཐང་ཆད་བྱུང་།” ཟེར།
“དེ་ན་ཀློག་མཚམས་ཞོག་དང་། ཁ་བརྡ་བྱེད།” ངས་དེ་ལྟར་ལན་བཏབ།
དེ་ལྟར་བཤད་པས་དོན་དག་ལྷག་ཏུ་ཇེ་སྡུག་ལ་ཕྱིན། མོ་ནི་འཚུབ་ཆ་ལངས་ཞོར་
དངན་པ་རིང་ཐུང་ཅི་རིགས་འཐེན་མགོ་བརྩམས་ལ། བྲང་འདོགས་ཆུ་ཚོད་འཁོར་ལོར་
ཡང་ཡང་ལྟ་བ་དང་། མཐར་དུས་ཚོད་བརྒྱད་པར་སླེབས་དུས་ཕྱིར་རང་གི་ཁང་པར་ལོག་
སོང་། མོས་རྒྱུན་ཆད་མེད་པར་མིག་ཟུང་ཕུར་ཕུར་བྱེད་ཞོར་མི་འདོད་པའི་རྣམ་འགྱུར་
སྟོན་པར་བལྟས་ན། ཧ་ལམ་གཉིད་ཤིན་ཏུ་ཁུགས་ཀྱིན་ཡོད་པ་འདྲ།
ཉིན་གཉིས་པའི་དགོང་མོ། མོ་ནི་དེ་བས་ཀྱང་སྡོད་བཟོད་མི་བདེ་བར་གྱུར་འདུག
ཉིན་གསུམ་པའི་དགོང་མོར། མ་གཞི་མོ་ང་ལ་འདུག་གྲོགས་བྱེད་དུ་ཡོང་དགོས་མོད། མགོ་
ན་བྱུང་ཞེས་བཤད་དེ་ང་དང་གྱེས་ནས་ཕྱིན།
ངས་མོའི་རྣམ་འགྱུར་ལས་ཅུང་ཟད་རྒྱུན་ལྡན་མིན་པའི་སྣང་ཚུལ་ཞིག་མཐོང་བྱུང་། ང་
རང་གཅིག་པུ་ཡུད་ཙམ་ལ་བསྡད་རྗེས་མོས་ཅི་བྱེད་ཀྱིན་པར་བལྟ་རུ་འགྲོ་འདོད་བྱུང་། ངས་
མ་གཞི་མོ་ཐོག་ཁང་གི་མུན་པའི་ནང་ཁེར་རྐྱང་དུ་མི་སྡོད་པར། མར་གཤམ་ལ་བོས་ཏེ་
འབོལ་ཁྲིའི་སྟེང་ཉལ་ནས་ངལ་གསོ་བྱོས་ཞེས་སྐུལ་འདོད་ཡོད་མོད།
འོན་ཀྱང་ང་ཐོག་ཁང་ལ་བལྟ་རུ་ཕྱིན་དུས་ཁཱ་སེ་རེན་གྱི་གྲིབ་གཟུགས་ཙམ་ཡང་
མཐོང་མ་བྱུང་ལ། མར་གཤམ་གྱི་ཁང་པའི་ནང་དུ་བཙལ་ཡང་མ་རྙེད། གཞིས་གཡོག་ཚང་
མས་ཀྱང་མོ་མཐོང་མ་བྱུང་ཟེར། ང་སྐུ་ཞབས་ལིན་ཏོན་གྱི་ཁང་པའི་སྒོ་ཁར་འགྲེང་སྟེ་ཞིབ་
ཏུ་ཉན་མོད། ནང་དུ་འཇམ་ཐིང་ངེར་གནས་པས། ཕྱིར་མོའི་མལ་ཁང་དུ་ལོག་སྟེ་པྲ་སྒྲོན་
གཟིམ་རྗེས་སྒེའུ་ཁུང་ཁར་ཙོག་སྟེ་བསྡད་པ་ཡིན།
བར་སྣང་དུ་དཀར་གསལ་ཟླ་བས་འོད་དཀར་གྱི་ཟེགས་མ་སྤྲོ་ཞིང་། ཁ་བ་སྲབ་མོ་
ཞིག་གིས་ས་གཞི་བཀབ་འདུག ངས་སེམས་སུ་མོ་ལན་རེར་མེ་ཏོག་ལྡུམ་རའི་ནང་ལ་
འཆམ་འཆམ་དུ་ཕེབས་ཏེ། རང་གི་རྣམ་རིག་ཇེ་གསལ་ལ་གཏོང་འདོད་པ་ཡིན་ཤས་ཆེ་
སྙམ། སྐབས་དེར་ངས་གློ་བུར་དུ་མིའི་གྲིབ་ནག་ཅིག་ནགས་རའི་གྱང་ར་དེའི་ནང་ལོགས་
བརྒྱུད་དེ་གོག་བགྲོད་བྱེད་ཀྱིན་པ་མཐོང་། ཡིན་ནའང་དེ་ནི་ངེད་ཚང་གི་སྦྱིན་བདག་མ་
ཆུང་ཆུང་མིན་པ་ཐག་གིས་ཆོད། གྲིབ་གཟུགས་དེ་ཟླ་འོད་གསལ་སར་སླེབས་པ་ན་མ་གཞི་
ཁྱིམ་འདིའི་བཞོན་རྟར་བདག་བྱེད་མཁན་ཁྱིམ་གཡོག་ཅིག་ཡིན་པ་ཤེས།
ཁོ་དེ་གར་ཡུད་ཙམ་འགྲེང་རྗེས། ཤིང་ར་བརྒལ་ནས་ཕར་ཕྱིན་ཏེ་ཕ་གིའི་ལམ་སྣེར་
རྒྱང་ལྟ་བྱེད་ཀྱིན་གདའ། དེ་ནས་གློ་བུར་དུ་ཅི་ཞིག་མཐོང་བ་ལྟར་གོམ་སྟབས་ཆེན་པོས་
མདུན་དུ་སོང་བ་དང་མཉམ་དུ། རྟ་ཕོ་ཆུང་ཆུང་ཁྲིད་པའི་སྲས་མོ་ཡང་གློ་བུར་དུ་མངོན་
བྱུང་། མོ་རྟ་ལས་སར་བབས་པ་ན། ཁྱིམ་གཡོག་དེས་རྐང་འཇབ་ལག་འཇབ་ཀྱི་ངང་ནས་
རྟ་དེ་ཕར་རྟ་རའི་ནང་ལ་ཁྲིད་སོང་།
མོས་འཇམ་ཅག་གེར་སྒོ་གཏན་རྗེས་ཁ་བ་འབྱར་བའི་ལྷམ་དེ་གཉིས་ཕུད་ཅིང་ཞྭ་
མོའི་མདུད་ཐག་གྲོལ། འོན་ཀྱང་སྐབས་དེར་མོའི་བྱ་སྤྱོད་མཐའ་དག་ངས་མཐོང་ཡོད་པ་
དྲན་ག་ལ་སྲིད། མོས་རྒྱབ་ཀྱི་ཕྱུ་རིང་ཕུད་བསམ་དུས་ང་གློ་བུར་དུ་ཡར་ལངས་ཏེ་མཐོང་
ལམ་དུ་མངོན་པ་ན། མོ་འཇིགས་དངངས་ཀྱི་དབང་གིས་རེ་ཞིག་ཧད་དེ་ལུས་པ་དང་།
ངག་ལྡབ་ལྡིབ་ཀྱི་ཨག་སྐད་དམའ་མོ་ཞིག་འབྱིན་ཞིང་། གནས་དེ་གར་ཐོ་ཡོར་བཞིན་
འགྲེང་སྟེ་བསྡད།
“ང་ཡི་སྲས་མོ་ཡ་རབས་ཁཱ་སེ་རེན་ལགས།” ངས་སྐད་ཆ་བཤད་མགོ་བརྩམས།
ངས་མོས་ཉེ་ལམ་རང་ཉིད་ལ་ཤ་ཚ་བའི་ངང་ཚུལ་དེ་ཡིད་ལ་འཁོར་བས། ཚིག་རྩུབ་
མོས་སྡིགས་མོ་རེ་བྱེད་བསམ་ཡང་ངག་ནས་མི་ཐོན་པར་གྱུར། “སྐབས་འདི་འདྲ་ཞིག་ལ། ཁྱོད་
རང་རྟར་ཞོན་ནས་གང་ལ་སོང་བ་ཡིན། ཁྱོད་ཀྱིས་ང་ལ་མགོ་སྐོར་གཏོང་དོན་ཅི་ཡིན།
ཁྱོད་གང་ཞིག་ལ་སོང་བ་ཡིན།ཤོད་དང་།”
“ང་ནགས་རའི་མཐའ་སྣེ་དེར་སོང་བ་ཡིན།” མོས་ངག་ལྐུགས་ཀྱིན་བཤད་
རྒྱུར། “ངས་རྫུན་བཤད་པ་མིན།”
“ས་གཞན་ལ་མ་སོང་ངམ།” ངས་གཏིང་འདྲི་བྱས་དོན།
“མ་སོང་།” མོས་ལན་འདེབས་སྐབས་མིད་པར་མདུད་ལོག་ཅིག་བརྒྱབ་སོང་།
“ཨ་ཙི། ཁཱ་སེ་རེན།” ངས་སྐྱོ་ཉམས་དང་བཅས་བཤད་དོན། “ཁྱོད་ཀྱིས་རང་གིས་
ནོར་འཁྲུལ་བཟོས་པ་ཤེས་འདུག དེ་མིན་ན་ཨུ་ཚུགས་མཐར་སྐྱེལ་སྒོས་རྫུན་བཤད་མི
སྲིད། ང་ནི་སེམས་ཤིན་ཏུ་སྡུག རང་ཉིད་ཟླ་བ་གསུམ་ལ་ན་སྟེ་ཉལ་སར་ལྷུང་དགོས་རུང་།
ཁྱོད་ཀྱིས་བསམ་བཞིན་དུ་རྫུན་བཤད་པར་ཉན་འདོད་མེད།” ཅེས་བཤད།
མོ་ངའི་ཕྱོགས་ལ་མཆོང་ནས་ཡོང་ཞིང་བདག་གི་མགྲིན་པར་འཁྱུད་དེ་ངུ་སྐད་
བཏོན་བྱུང་།
“འོ། ཨེ་ལུན།ང་ནི་ཁྱོད་རང་ཁོང་ཁྲོ་ལངས་པར་ཤིན་ཏུ་སྐྲག"མོས་བཤད་རྒྱུར།“ང་
ལ་ཁས་ལེན་གནང་རོགས། ངའི་ཆེད་དུ་ཁོང་ཁྲོ་མ་ལངས་དང་། དེ་ནས་ངས་ཁྱོད་ལ་
གནས་ཚུལ་ངོ་མ་གསལ་བོར་བཤད་ཆོག ངས་ནི་ཁྱོད་ལ་གསང་འདོད་མི་འདུག”
ངེད་གཉིས་སྒེའུ་ཁུང་གི་སྟེགས་བུའི་ཁར་བསྡད་ཅིང་། ངས་མོར་བློ་བདེ་མོ་གྱིས།
ཁྱོད་ཀྱི་གསང་གཏམ་གང་ཞིག་ཡིན་རུང་ངས་སྡིགས་མོ་མི་བྱེད་ཅེས་སེམས་གསོ་བྱས།
ཡིན་ནའང་དོན་ངོ་མར་མོས་མ་བཤད་ཀྱང་ངས་ཧ་ལམ་ཞིག་ཚོད་དཔག་བྱེད་ཐུབ། དེ་
ནས་མོས་འདི་ལྟར་བཤད་དོན།
“ང་ནི་རླུང་ཁའི་རི་ཁྱིམ་ལ་སོང་བ་ཡིན། ཨེ་ལུན། ཁྱོད་ན་སྟེ་ཉལ་སར་ལྷུང་རྗེས། ཧ་ལམ་
ང་ཉིན་རྒྱུན་སོང་བ་ཡིན། ཁྱོད་རང་སྒོ་ཕྱི་ལ་འབུད་ཐུབ་རག་བར་དུ་ཉིན་གསུམ་ཏག་
ཏག་ལ་མ་སོང་བ་ཙམ་ཡིན།དེའི་རྗེས་ནས་ཉིན་གཉིས་ལ་འགྲོ་མ་ཐུབ། ངས་དཔེ་དེབ་དང་
རི་མོ་ཁ་ཤས་གཞིས་གཡོག་མའེ་ཁར་ལ་རྔན་པར་སྤྲད་ཅིང་། ཉིན་རྒྱུན་དགོང་མོ་ང་ལ་རྟ་
ཆུང་མུས་ནེ་གྲ་སྒྲིག་བྱེད་དགོས་པ་དང་། ཕྱིར་ལོག་རྗེས་རྟ་ཁང་ནང་རང་སོར་ཁྲིད་དགོས་
པའི་མངག་བཅོལ་བྱས་པ་ཡིན། ཁྱོད་ཀྱི་ཡིད་ལ་འཛིན་རོགས། ཁོ་ལ་གཏན་ནས་བཀའ་
བཀྱོན་མ་གནང་།
དགོང་དྲོའི་དུས་ཚོད་དྲུག་དང་ཕྱེད་ཀར་ང་ཕ་གིའི་རི་ཁྱིམ་ལ་ཐོན་ཡོད། སྤྱིར་བཏང་
དགོང་མོ་དུས་ཚོད་བརྒྱད་པའི་བར་དེ་རུ་སྡོད་པ་དང་། དེ་ནས་རྟར་ཞོན་ནས་མགྱོགས་
པོར་རང་ཁྱིམ་ལ་ལོག་པ་ཡིན། ང་དེར་འགྲོ་དོན་ནི་རྩེད་མོའི་ཆེད་ཁོ་ན་མིན། ང་ནམ་
རྒྱུན་སེམས་ཁམས་སྐྱིད་པོ་མི་འདུག ཡིན་ནའང་ལན་རེར་ཧ་ཅང་སྐྱིད་པའི་དུས་ཀྱང་
ཡོད་དེ། ཧ་ལམ་གཟའ་འཁོར་རེའི་ནང་ཉིན་རེ་གཉིས་ལ་ཤིན་ཏུ་སྐྱིད། ཐོག་དང་པོ་ངས་
ཁྱོད་ལ་གསལ་བཤད་བྱས་ཏེ་ལིན་ཏོན་ལ་ཁས་བླངས་པའི་དོན་དེ་མངོན་འགྱུར་བྱེད་
རྒྱུའི་ཆོག་མཆན་ཐོབ་པར་རེ་ཡོད། ང་ཚོ་ཁོ་དང་ཁ་འབྲལ་དུས། ངས་ཉིན་གཉིས་པར་
ཁོ་ལ་བལྟ་རུ་ཡོང་རྒྱུ་ཁས་ལེན་བྱས་ཡོད། དེ་ལྟར་འགྲུབ་དགོས་ན་མ་གཞི་ངེད་གཉིས་
ཀས་ཕར་བཤད་ཚུར་ལབ་མང་པོ་བྱེད་དགོས་ངེས་རེད། འོན་ཀྱང་ཉིན་གཉིས་པར་ཁྱོད་
ལ་སྙུང་གཞི་ཕོག་ཅིང་། སྒོ་ཕྱིར་འབུད་ཐབས་མ་བྱུང་བས། རེ་ཞིག་དཀའ་ཉོག་དེ་ལས་
གཡོལ་ཐུབ་པ་བྱུང་།
ཉིན་དེའི་ཕྱི་དྲོ། མའེ་ཁར་གྱིས་ནགས་རའི་ཟྭ་གསར་བ་བརྗེ་བཞིན་འདུག ངས་ཁོ་ལ་
འདི་ལྟར་བཤད་པ་ཡིན། ངའི་མ་སྤུན་ནུ་བོས་ང་ཁོ་ལ་བལྟ་རུ་ཤོག་ཟེར། ཁོ་ན་ཚས་མནར་
གྱིན་ཡོད་པས་ཚུར་གཞིས་ཀའི་ནང་ཡོང་མི་ཐུབ། དེར་མ་ཟད་ཨ་ཕས་ཀྱང་ང་ཕར་འགྲོ་
རུ་མི་འཇུག དེ་བས་རྟ་ཆུང་ཁྲིད་ལེན་གྱི་དོན་དེ་ཁོ་ལ་གྲོས་བྱས་པ་ཡིན། ཁོ་ནི་དཔེ་དེབ་
ཀློག་པར་དགའ་ཞིང་ད་དུང་ཁྱིམ་ཐབ་འཛིན་གྲབས་ཡོད་འདུག་ལ། ཡུན་རིང་མ་འགོར་
བར་གཞིས་ཀ་འདི་དང་ཁ་འབྲལ་ངེས་རེད། དེ་བས་ཁོས་ཆ་རྐྱེན་ཞིག་བཏོན་བྱུང་། གལ་
ཏེ་ངས་དཔེ་ཁང་ནས་ཁོ་ལ་དཔེ་དེབ་གཡར་ན། ཁོས་ངའི་རེ་བ་ལྟར་བསྒྲུབ་ཟེར། འོན་ཀྱང་
ངས་ནི་ཐ་ན་རང་གི་དཔེ་དེབ་སྟེར་འདོད་ཀྱང་ཡོད་པས་ཁོ་ནི་ལྷག་ཏུ་དགའ་སོང་། ང་
ཐེངས་གཉིས་པར་ལིན་ཏོན་ལ་བལྟ་རུ་འགྲོ་དུས། ཁོའི་གནས་སྟངས་ཇེ་ཡག་ཏུ་སོང་འདུག
ཟེ་ལ་ཞེས་འབོད་པའི་ཁོ་ཚང་གི་ཁྱིམ་འཛིན་ཞལ་ཏ་མ་དེས་ཁོའི་ཁང་པའི་ནང་གཙང་སྦྲ་
ཆོ་ཡག་པོ་བྱས་ཡོད། ད་དུང་ཐབ་ཏུ་མེ་དྲོན་མོ་ཞིག་སྦར་འདུག མོས་ང་ཚོར་བཤད་རྒྱུར།
སེ་ཧྥུ་ནི་གསོལ་འདེབས་ཀྱི་ཆོ་ག་ཞིག་ལ་ཞུགས་པར་ཕྱིན་པ་དང་། ཧ་རེ་ཏོན་གྱིས་ཁོའི་
ཁྱི་ཁྲིད་ནས་སྒོར་བུད་སོང་། ཕྱིས་སུ་ཤེས་པ་ལྟར་ན་ཁོ་ངེད་ཚང་གི་ནགས་རའི་ནང་ལ་
རི་བྱ་རྔོན་རྐུ་བྱེད་དུ་སོང་བ་ཡིན་འདུག དེ་བས་ངེད་གཉིས་ཀས་སྣང་བ་སྐྱིད་པོའི་ངང་
དགའ་རྩེད་ལ་རོལ་ཆོག་ཟེར། མོས་ཆང་འཇམ་པོ་ཞིག་དང་ཇ་རྒའི་སོལ་གོར་ཉུང་ཙམ་
ཁྱེར་ཡོང་ཞིང་། ངེད་གཉིས་ལ་རྣམ་འགྱུར་ཧ་ཅང་ཡག ལིན་ཏོན་རྒྱབ་བསྙེས་རྐུབ་སྟེགས་
སྟེང་སྡོད་ཅིང་། ང་འགྲམ་གྱི་རྐུབ་སྟེགས་ཆུང་བའི་སྟེང་ཙོག ང་ཚོས་ལབ་གླེང་སྣ་ཚོགས་
བྱེད་ཞོར་གད་མོ་བགད། ངོ་མ་སྐྱིད་པོ་རེད། བཤད་མི་ཚར་བའི་ཁ་བརྡ་ཡོད་འདུག ངེད་
གཉིས་ཀས་དབྱར་ཁ་སླེབས་དུས་ས་ཆ་གང་ཞིག་ལ་རྩེད་མོ་ཅི་ཞིག་རྩེ་རུ་འགྲོ་རྒྱུ་སོགས་
གྲོས་མོལ་བྱས། དེའི་སྐོར་ཞིབ་ཏུ་བཤད་རྒྱུ་མིན། གང་ལྟར་ཁྱོད་ཀྱིས་བལྟས་ན་དགོད་བྲོ་
ཞིང་སྙིང་པོ་མེད་པ་ཡིན་ངེས། འོན་ཀྱང་ཐེངས་ཤིག ངེད་གཉིས་བར་ལ་ཁ་རྩོད་ཅིག་
བྱུང་། ཁོའི་བཤད་ཚུལ་ལྟར་ན། ཟླ་བ་བདུན་པའི་ཚ་བར་གཡོལ་དགོས་ན་ཆེས་ལེགས་
པའི་ཐབས་ཤེས་ནི། ཐང་རྒོད་ཆེན་པོའི་དབུས་ཀྱི་རི་སྒང་གི་ཤིང་ཕྲན་ཚོམ་བུར་སྐྱེས་
པའི་གསེབ་ཏུ་གན་རྐྱལ་ལ་ཉལ་ཏེ། ཉིན་གང་བོར་འགུལ་ཙམ་ཡང་མ་བྱས་པར་སྡོད་པ་
དང་། ཉེ་འཁོར་གྱི་མེ་ཏོག་གི་གསེབ་ཏུ་སྦྲང་མས་དིར་དིར་གྱི་གླུ་དབྱངས་ལེན་པར་ཉན་
རྒྱུ་དེ་རེད་ཟེར། མགོ་ཐོག་ཏུ་བྱིའུ་ཆུང་འཇོལ་མོས་གྲེ་འགྱུར་སྒྲོག་ཅིང་། ད་དུང་སྔོ་ཞིང་
བསང་བའི་ནམ་མཁར་སྤྲིན་དཀར་ལང་ལོང་དུ་རྒྱུ། ཉི་འོད་རབ་ཏུ་དྲོ་ལ། སྤྲིན་དཀར་གྱི་
ཕོན་པོ་ཞིག་གིས་མཚམས་མི་ཆད་པའི་ཉི་མའི་འོད་ཟེར་བག་ཙམ་བཀག་པ་སོགས། ཨ་ཙི།
མདོར་ན་ཁོའི་སེམས་ནང་གི་བདེ་ལྡན་གྱི་ཞིང་ཁམས་ནི་དེ་འདྲ་ཞིག་རེད།
འོན་ཀྱང་། ང་ལ་མཚོན་ན། ཆེས་སྐྱིད་པ་ནི་ལོ་འདབ་བསེར་བུས་གཡོ་ཞིང་སྐད་སྒྲ་
སིར་སིར་འབྱིན་པའི་ལྗོན་ཤིང་གི་ཡལ་གར་འགོས་ཏེ་ཕར་གཡོ་ཚུར་གཡོ་བྱེད་པ་དེ་རེད།
ད་དུང་ནུབ་རླུང་ག་ལེར་ལྡང་ཞིང་། དྭངས་གསལ་གྱི་ནམ་མཁའ་རུ་སྤྲིན་དཀར་གྱི་ཚོམ་བུ་
བྲེལ་སྟབས་ཀྱིས་རྒྱུ་བ་དང་། བྱིའུ་ཆུང་འཇོལ་མོ་ཙམ་མ་ཡིན་པར་ནགས་རིའི་བྱིའུ་ཆུང་
དང་ཁུག་རྟ། བྱིའུ་དམར། པུ་ཤུད་ལྟག་རིང་སོགས་ཀྱིས་ཕྱོགས་བཞི་མཚམས་བརྒྱད་ནས་
ཀྱུར་ཀྱུར་གྱི་གླུ་སྐད་སྒྲོག་པ། སྒང་གཤོང་འབའ་འབུར་ཅན་གྱི་ཐང་རྒོད་དེར་རྒྱང་རིང་
ནས་བལྟས་ན། ཕྱི་དབྱིབས་དབྱེ་མཚམས་གསལ་བའི་བྲག་རོང་རེ་རེར་འཁྲུལ་འགྲོ། ཐག་
ཉེ་ས་ནས་བལྟས་ན། རྩ་སྔོན་རིང་པོ་དེ་དག་རླུང་བའི་རྒྱུན་དང་བསྡོངས་ནས་དལ་གྱིས་
འགུལ་ཞིང་ལན་རེར་ཤུགས་ཀྱིས་གཡོ། ད་དུང་ནགས་ཚལ་དང་ཤང་ཤང་བཞུར་བའི་ཆུ་
མོ་སོགས། མདོར་ན་འཇིག་རྟེན་ཧྲིལ་བོ་གཉིད་ལས་སད་ཅིང་། རབ་ཏུ་དྲག་པའི་དགའ་
བདེའི་དཔལ་གྱིས་མྱོས་ཡོད།
ཁོ་ནི་འཇམ་ཐིང་ཐིང་གི་དགའ་སྣང་ཞིག་ལ་ཐིམ་པར་མོས་ཤིང་། ངས་ནི་དགའ་སྤྲོའི་
ཆུ་འཁོར་གྱི་ཀློང་དུ་བཀྲག་མདངས་ལམ་ལམ་འཚེར་ཞིང་ཡང་བའི་གར་སྟབས་བསྒྱུར་
བར་འདོད། ངས་ཁྱོད་ཀྱི་དག་ཞིང་ནི་གཉིད་མ་སད་ཅིག་རེད་ཅེས་བཤད་པར། ཁོས་ཕྱིར་
ངའི་དག་ཞིང་ནི་ཆང་གིས་བཟི་བ་དང་འདྲ་ཟེར། ངས་ང་ནི་ཁྱོད་ཀྱི་དག་ཞིང་དུ་ལྡབ་ལྡིབ་
ངང་གཉིད་ལ་ཤོར་ངེས་རེད་ཅེས་བཤད་པར། ཁོས་རང་ཉིད་ངའི་དག་ཞིང་དུ་དབུགས་
འཚང་སྟེ་སྡོད་ཐབས་བྲལ་ངེས་རེད་ཟེར། མཇུག་མཐར་ངེད་གཉིས་ཀས་ཕན་ཚུན་ལ་རུང་
བསྟུན་བྱས་ཤིང་། རྗེས་སོར་གནམ་གཤིས་ཇེ་དྲོར་སོང་ན། དག་ཞིང་མི་འདྲ་བ་གཉིས་ཀར་
མྱོང་རོལ་ཞིག་བྱེད་རྒྱུའི་ཚིག་ཐག་བཅད་པ་ཡིན། དེ་ནས་ངེད་གཉིས་ཀས་ཕན་ཚུན་ལ་འོ་
རེ་བྱས་ཏེ་ཡང་བསྐྱར་གྲོགས་པོར་གྱུར།
འཇམ་ཅག་གེར་དུས་ཚོད་གཅིག་རིང་བསྡད་རྗེས། ངས་ས་གདན་བཏིང་མེད་པའི་
པང་གཅལ་འོད་གྲིག་གེ་བ་དེར་བལྟས་ཤིང་། གློ་བུར་དུ་ཡིད་ལ་འཆར་གཞི་ཞིག་དྲན
བྱུང་། གལ་ཏེ་སྒྲོག་ཙེ་ཕར་བསྣུར་བ་ཡིན་ན། ང་ཚོས་རོལ་རྩེད་བྱེད་ཆོག་ངེས། དེ་ནི་ཧ་
ཅང་སྐྱིད་པོ་ཡིན་སྲིད། ངས་ཟེ་ལ་བོས་ནས་རོགས་བྱེད་དུ་བཅུག་ཅིང་། ང་ཚོ་མཉམ་དུ་
སྦས་འཚོལ་གྱི་རོལ་རྩེད་རྩེ་ཞེས་སྐུལ། ངེད་གཉིས་སྦས་ཏེ་མོར་འཚོལ་དུ་བཅུག་པ་ཡིན།
ཨེ་ལུན། ཁྱོད་ཀྱིས་ནམ་རྒྱུན་ང་བཙལ་ནས་རྩེ་རོགས་བྱེད་པ་རེད། འོན་ཀྱང་ཁོ་ནི་རྩེད་མོ་
དེར་སྤྲོ་བ་མི་འདུག ཁོས་རྩེད་མོ་དེར་དོན་སྙིང་མི་འདུག་ཟེར། ཡིན་ནའང་ཁོས་ང་དང་
མཉམ་དུ་སྤོ་ལོའི་རོལ་རྩེད་ཅིག་རྩེ་ཆོག་ཟེར།ངེད་གཉིས་ཀས་ཆ་སྒམ་ལས་རྩེད་ཆས་མང་
པོ་ཞིག་རྙེད་བྱུང་། དེའི་ནང་དུ་ཐོ་ལོ་དང་ལྕགས་སྐོར། བྱ་སྒྲོའི་སྤོ་ལོ་སོགས་ཡོད་ལ། བར་
གསེང་ཞིག་ནས་སྤོ་ལོ་གཉིས་རྙེད་བྱུང་། སྤོ་ལོ་གཅིག་གི་སྟེང་དུ་དབྱིན་ཡིག་གི་གསལ་
བྱེདCབྲིས་འདུག་ལ། གཞན་དེའི་སྟེང་ལ་གསལ་བྱེདHབྲིས་འདུག ངསCབྲིས་ཡོད་པ་དེ་
བདམས་པ་སྟེ། དེས་ཁཱ་སེ་རེན་མཚོན་ཞིང་། Hཡིས་ཕལ་ཆེར་ཧེ་ཟི་ཁི་ལེ་ཧྥུ་མཚོན་པ་
འདྲ། ཡིན་ནའང་གསལ་བྱེད Hཅན་གྱི་སྤོ་ལོ་དེའི་ནང་རྫོངས་ཕྱི་ལ་བུད་ཡོད། ལིན་ཏོན་ནི་
སྤོ་ལོ་དེར་དགའ་བོ་མི་འདུག གང་ལྟར་ངས་ཐེངས་མང་པོར་རྒྱལ་ཁ་བླངས་པས། མཇུག་
མཐར་ཁོའི་སེམས་པ་ཡང་བསྐྱར་མི་སྐྱིད་པར་གྱུར་ནས་ལུ་བརྒྱལ་འཕར་གྱིན་ཕྱིར་རྐུབ་
སྟེགས་སྟེང་བསྡད་སོང་།
ཡིན་ནའང་། དགོང་མོ་དེར་ཁོའི་སེམས་ཁམས་ཧ་ཅང་སྐྱིད་པོ་འདུག བསྟུད་མར་
སྙན་འཇེབས་ཀྱི་གླུ་གཞས་འགའ་ལ་ཉན་སོང་། ཨེ་ལུན། ཁྱོད་ཀྱིས་བསླབས་པའི་གླུ་གཞས་
དེ་དག་རེད། ཡིད་སེམས་གཏད་ནས་ཉན་སོང་། མཇུག་མཐར་ང་ཅིས་ཀྱང་ཕྱིར་
ལོག་དགོས་རན་དུས། ཁོས་ཡང་དང་བསྐྱར་དུ་སང་ཉིན་ཡང་ཡོང་རོགས་ཞེས་ཞུ་བ་བྱས་
པས་ངས་ཀྱང་ཁས་ལེན་བྱས་པ་ཡིན། དེ་ནས་རྟ་ཆུང་མུས་ནེ་ངེད་གཉིས་སྐྱི་བསེར་རླུང་
ལ་འགྲན་པའི་བང་འགྲོས་དང་བཅས་ཕྱིར་ལོག་པ་ཡིན། མཚན་གང་བོར་ངའི་རྨི་ལམ་དུ་
རང་གི་སེམས་ཐག་ཉེ་བའི་མ་སྤུན་ནུ་བོ་འཁོར་བྱུང་།
ཉིན་གཉིས་པར་ང་རང་སེམས་པ་སྐྱོ་སོང་། ཕྱེད་ཀ་ནི་ཁྱོད་ནད་ཀྱིས་མནར་བས་ཡིན་
ལ། ཕྱེད་ཀ་ནི་ཨ་ཕས་ང་འདི་ལྟར་ཉིན་རྒྱུན་རླུང་ཁའི་རི་ཁྱིམ་ལ་མགྲོན་དུ་ཕེབས་པར་
ཆོག་མཆན་གནང་ན་ཅི་མ་རུང་སྙམ་པ་ཡིན།
འོན་ཀྱང་དགོང་ཟས་རྫོགས་མ་ཐག ནམ་མཁའི་དབྱིངས་སུ་དཀར་གསལ་གྱི་ཟླ་བ་
ཤར་བྱུང་། རྟ་ཕོར་ཞོན་ཏེ་ལམ་ལ་ཆས་པའི་སྐབས་དེར་སེམས་ཁམས་ཀྱང་རང་བཞིན་
གྱིས་ཇེ་སྐྱིད་དུ་གྱུར། ངའི་ཡིད་ལ་རང་གིས་དོ་དགོང་ཡང་དགའ་སྐྱིད་ཀྱི་མཚན་མོ་ཞིག་
རོལ་ཆོག་སྙམ་ལ། དེ་ལས་ཀྱང་དགའ་འོས་པ་ཞིག་ལ་སྙིང་དུ་སྡུག་པའི་ལིན་ཏོན་གྱིས་
ཀྱང་དགའ་སྐྱིད་ཀྱི་མཚན་མོ་ཞིག་རོལ་ཐུབ་ངེས་རེད་འདོད་བྱུང་། ང་གང་མགྱོགས་ངང་
ཕ་གིའི་ཁྱིམ་དེར་སླེབས་ཤིང་གཞིས་ཁང་གི་ལྟག་རྒྱབ་བསྐོར་ནས་ནང་དུ་འཛུལ་བསམ་
དུས། གདོན་ཕྲུག་ཨེན་ཧྲབ་དེས་ང་རང་ཡོང་བ་མཐོང་འཕྲལ་རྟ་ཡི་མཐུར་མདའ་ཕར་
བླངས་ཏེ། མདུན་ཕྱོགས་ནས་ནང་ལ་འཛུག་ཆོག་ཟེར། ཁོས་མུས་ནེ་ཡི་མཇིང་པར་ལག་
པས་རྡེབ་ཀྱིན་སྒོ་ཟོག་ཡག་པོ་ཞིག་རེད་ཅེས་བསྟད་སོང་། ཕལ་ཆེར་དེ་ནི་ང་ལ་སྐད་ཆ་
བཤད་འདོད་ཀྱི་ཚིག་སྣེ་ཞིག་བསླངས་པ་འདྲ། ངས་ནི་ཁོ་ལ་བདག་གི་རྟ་ཕོར་ལག་པས་མ་
རེགའཕྲ་ཡིས་རྒྱག་སྲིད་ཅེས་བཤད།
ཁོས་གྲོང་གསེབ་ཀྱི་ཁ་ཚིག་འདྲེས་མའི་ངང་གལ་ཏེ་འཕྲ་ཡིས་བརྒྱབ་རུང་། མི་ལ་
རྨས་སྐྱོན་བཟོ་ཐུབ་ས་མ་རེད་ཟེར་ཞོར་རྟ་ཆུང་གི་རྨིག་པར་ཞིབ་ལྟ་བྱས་པར་མ་ཟད། 
ད་དུང་དགོད་ཙམ་བྱས་སོང་།
ངས་ནི་ངོ་མ་ཁོ་ལ་རྟས་འཕྲ་ཡིས་བརྒྱབ་ན་ཇི་འདྲ་ཞིག་ཡིན་པ་ཚོད་ལྟ་བྱེད་འདོད་
མོད། འོན་ཀྱང་སྐབས་དེར་ཁོ་ཕར་སོང་སྟེ་ང་ལ་སྒོ་ཕྱེ་སོང་། ཁོས་སྒོ་ཡི་འཕྲེད་གཏན་ལེན་
བཞིན་པའི་སྐབས་དེར་མགོ་བོ་ཡར་དགྱེ་སྟེ་སྒོའི་ཡ་ཐེམ་དུ་བརྐོས་པའི་ཡི་གེ་དེར་ལྟ་ཞོར།
གླེན་ཚུགས་མངོན་ཞིང་དགའ་བ་དང་ཐེ་ཚོམ་འདྲེས་མའི་ངང་བཤད་རྒྱུར།
“སྲས་མོ་ཁཱ་སེ་རེན། ངས་ད་ལྟ་ཀློག་ཤེས།”
“ཁྱོད་ངར་བ་རེད།” ངས་འུར་བརྒྱབ་དོན། “དེ་ན་ཁྱོད་ཀྱིས་གཅིག་ཀློགས་དང་།
ཁྱོད་བློ་རིག་ཇེ་གསལ་དུ་སོང་ཡོད་མེད་ལ་བལྟ་ཆོག”
ཁོས་གདངས་རིང་ཞིང་དལ་བའི་ངང་ནས་དཀའ་ཚེགས་དང་བཅས་ཡིག་འབྲུ་དེ་ཚོ་
བཏོན་བྱུང་། “ཧ་རེ་ཏོན། ཨེན་ཧྲབ།”
“ད་དུང་གྲངས་ཀ་འགའ་ཡོད་པ་དེ་ཚོ་ཡང་ཀློགས་དང་།” ངས་སྐུལ་མའི་ཉམས་
ཀྱིས་དེ་ལྟར་བཤད་མོད། ཁོ་ནི་རེ་ཞིག་ཧད་དེ་ལུས་ཤིང་ཁ་གྲག་མི་ཐུབ་པར་གྱུར།
“དེ་ཚོ་ངས་ད་དུང་ཀློག་མི་ཤེས།” ཁོས་ལན་བཏབ་དོན།
“ཨ་ཙི། གླེན་པ་ཁ་ནག་ཁྱོད།” ངས་མ་རངས་པའི་ཉམས་ཀྱིས་དེ་སྐད་བཤད་ཅིང་།
ཁོ་ངོ་ཚར་གཏད་པ་མཐོང་རྗེས་དགའ་ནས་གད་མོ་དབང་མེད་ཤོར།
གླེན་པ་དེས་ད་དུང་ངོ་གདོང་ལ་འཛུམ་ཞིག་ལངས་ཤིང་སྨིན་མ་གཉིས་ཕྱོགས་
གཅིག་ཏུ་སྡུད་ཀྱིན་པར་བལྟས་ན། ཕལ་ཆེར་ཁོ་རང་ཡང་ང་དང་མཉམ་དུ་དགོད་དགོས་
མིན་མ་ཤེས་པ་དང་། ངའི་སྐད་ཆ་དེས་སེམས་ཐག་ཉེ་བའི་རྣམ་འགྱུར་མཚོན་པ་ཡིན་ནམ་
ཡང་ན་དོན་ངོ་མར་ཁོ་ལ་མཐོང་ཆུང་བྱས་པ་གང་ཡིན་ཧ་མ་གོ་བར་ལུས་འདུག
ངས་དེ་མ་ཐག་ཁོའི་སེམས་ཀྱི་ཐེ་ཚོམ་སེལ་བ་སྟེ། སྒྲོབ་ཉམས་དང་བཅས “ཁྱོད་ཕར་
སོང་། ང་ལིན་ཏོན་ལ་བལྟ་རུ་ཡོང་བ་ལས་ཁྱོད་ལ་བལྟ་རུ་ཡོང་བ་མིན” ཞེས་བཤད།
ཁོའི་ངོ་མདོག་དམར་པོར་གྱུར་པ་ཟླ་འོད་ཀྱི་མདངས་ལ་བརྟེན་ནས་གསལ་བོར་རིག་
སོང་། ཁོས་ལག་པ་སྒོ་གཏན་གྱི་སྟེང་ནས་མར་བླངས་ཤིང་ཁ་རོག་གེར་ཕར་བུད་སོང་། དེ་
ནི་ཚུལ་འཆོས་ཀྱི་སེམས་ཁམས་ལ་རྨས་སྐྱོན་ཕོག་པ་གསལ་བོ་རེད། ཁོས་ད་དུང་རང་ཉིད་
ནི་ལིན་ཏོན་དང་འདྲ་བར་ཤེས་ཡོན་ཅན་ཞིག་ཡིན་པར་རློམ་ཡོད་པ་འདྲ་སྟེ། རྒྱུ་མཚན་
ནི་ཁོས་རང་གི་རུས་མིང་ཡི་གེ་འདོན་ཤེས་སོང་བའི་དབང་གིས་རེད། ཡིན་ནའང་དེ་ཙམ་
གྱིས་ངས་ཁོ་ཤེས་ཡོན་ཅན་ཞིག་ཏུ་མ་མཐོང་བས། ངོ་ཚ་དང་འུ་ཐུག་གི་དབང་དུ་གྱུར་པ་
ལོས་ཡིན།
“ད་མང་པོ་མ་བཤད། སྲས་མོ་ཁཱ་སེ་རེན། སྙིང་ཉེ་མ།” ངས་མོའི་ཚིག་མཚམས་
བཅད་དེ། “ངས་ཁྱོད་ལ་སྡིགས་མོ་མི་བྱེད། ཡིན་ནའང་ང་ཁྱོད་ཀྱི་བྱ་སྤྱོད་དེར་མི་དགའ།
གལ་ཏེ་ཁྱོད་ཀྱིས་ད་དུང་ཧ་རེ་ཏོན་ཡང་ལིན་ཏོན་ཆུང་བ་དང་འདྲ་བར་རང་གི་མ་སྤུན་
ཕུ་ནུ་ཞིག་ཡིན་པ་བརྗེད་མེད་ན། ཁྱོད་ཀྱིས་ཁོ་ལ་བསྟན་པའི་རྣམ་འགྱུར་དང་སྤྱོད་ལ
དེ་དག་ནི་ཇི་འདྲའི་འོས་འཚམ་ཞིག་མིན་པ་ལ་ཨང་། ཁོས་ཀྱང་རང་ཉིད་ལ་ལིན་ཏོན་
དང་འདྲ་བར་ཤེས་ཡོན་ལྡན་ན་འདོད་ངེས་རེད། མ་མཐའ་ཡང་ཁོ་ལ་ཡར་ཐོན་གྱི་ཕུགས་
བསམ་ལྡན་འདུག ཁོས་ཡི་གེ་འགའ་སྦྱངས་པ་ནི་ངོམ་སོ་བྱེད་ཆེད་མིན་ཡང་སྲིད་དེ།
སྔོན་ཆད་ཁྱོད་ཀྱིས་ཁོ་ལ་འཕྱ་སྨོད་བྱས་མྱོང་བས། ཧུར་བརྩོན་ཆེན་པོས་རང་ཉིད་ཇེ་
ལེགས་སུ་བཏང་སྟེ། ཁྱོད་རང་དགའ་རུ་འཇུག་བསམ་པ་ཡིན་ཡང་སྲིད། ད་ལྟ་ཁོའི་རེ་བ་
མ་འགྲུབ་པར་མ་ཟད། ཁྱོད་ཀྱིས་ད་དུང་ཁོ་ལ་འཕྱ་སྨོད་བྱས་པ་རེད། དེ་ནི་གུས་ལུགས་
མེད་པའི་སྤྱོད་ལམ་ངན་པ་ཞིག་རེད། གལ་ཏེ་ཁྱོད་ཀྱང་ཁོར་ཡུག་དེའི་ནང་དུ་སྐྱེས་པ་ཡིན་
ན། ཁོ་ལས་ཞི་འཇམ་རྒྱུད་བཟང་ཞིག་ཡོང་བའི་རེ་བ་ཡོད་མེད་སུས་ཤེས། ཁོ་ཡང་སྔོན་
ཆད་ཁྱོད་དང་འདྲ་བར་བློ་རིག་གསལ་ཞིང་སྙིང་དུ་སྡུག་པའི་བྱིས་པ་ཞིག་ཡིན། ད་ལྟ་ཁོ་
ལ་གཞན་གྱིས་མཐོང་ཆུང་བྱེད་པ་མཐོང་དུས། ང་ནི་སེམས་པ་ཧ་ཅང་སྐྱོ། འདི་ཡོད་ཚད་
མི་ངན་ཐ་ཤལ་ཧེ་ཟི་ཁི་ལེ་ཧྥུ་ཡིས་ཁོ་ལ་གནོད་པ་བྱས་པས་རེད།”
“ད་ཆོག་ཐལ། ཨེ་ལུན། ཁྱོད་དོན་དེའི་ཆེད་དུ་ངུ་མི་རུང་། ཁྱོད་ངུ་སྲིད་དམ།” མོས་
ལན་སློག་ཞོར་ཅུང་ཟད་ཡ་མཚན་པའི་ཉམས་ཤིག་བསྟན་བྱུང་། ཕལ་ཆེར་དོན་དེར་
ངས་དེ་འདྲའི་གཟབ་ནན་བྱེད་སྲིད་པ་བློ་ངོར་ཤར་མེད་པ་འདྲ། “ཁྱོད་ཀྱིས་ག་ལེར་ཉོན་
དང་། ཁོས་གསལ་བྱེད་ཡི་གེ་འགའ་ཀློག་ཤེས་པ་ནི་ང་རང་དགའ་བའི་ཆེད་དུ་ག་ལ་ཡིན།
དམུ་རྒོད་དེ་རིགས་ལ་གུས་ལུགས་གླེང་བ་ནི་དོན་མེད་ཅིག་རེད། ང་ནང་དུ་འཛུལ་བ་ན།
ལིན་ཏོན་རྒྱབ་མཐོ་རྐུབ་སྟེགས་སྟེང་བསྙེས་འདུག་ལ། ལུས་པོ་མདུན་ལ་སྒུར་ཙམ་བྱས་ཏེ་
ང་ལ་བསུ་བ་བྱས་སོང་།”
“དོ་དགོང་ང་ན་བཞིན་འདུག ཁཱ་སེ་རེན། སྙིང་ཉེ་ལགས།” ཁོས་བཤད་རྒྱུར། “ད་
ནི་ཁྱོད་གཅིག་པུས་ཁ་བརྡ་བྱ་དགོས། ངས་ཁྱོད་ཀྱི་ཁ་བརྡར་ཉན་ནས་འདུག་ཆོག ཤོག
ངའི་གམ་དུ་སྡོད་དང་། ངས་ཁྱོད་ཁ་དན་ཚིག་ལ་གནས་པ་ཤེས་ཡོད། དེ་བས་ཐེངས་སྔོན་
མར་ཁས་ལེན་བྱས་རྗེས་ངས་ད་གཟོད་ཁྱོད་ཕྱིར་འགྲོ་རུ་བཅུག་པ་ཡིན།”
ངས་དོ་དགོང་ཁོ་ལ་དགོད་རྩེད་བྱེད་མི་རུང་བ་ཤེས་ཡོད། རྒྱུ་མཚན་ནི་ཁོར་སྙུང་
གཞི་ཕོག་འདུག ངས་སྐད་དམའ་མོས་ཁ་བརྡ་བྱས་ཤིང་། ཡར་མར་གྱི་དྲི་བ་སྣ་ཚོགས་
ཀྱང་མ་བཏོན་པར་ཁོ་ལ་ཁོང་ཁྲོ་སློང་བར་གཟབ་པ་ཡིན། ངས་ཁོ་ལ་ང་རང་གི་ཆེས་
ལེགས་པའི་དེབ་ཁ་ཤས་ཁྱེར་ཡོང་ཡོད། ཁོས་ང་ལ་ཚན་པ་འགའ་རེ་ཀློགས་རོགས་
ཟེར། ངས་ཀློག་མགོ་རྩོམ་གྲབས་བྱེད་པའི་སྐབས་དེར་ཨེན་ཧྲབ་ཀྱིས་སྒོ་མོ་ཧུར་གྱིས་ཕྱེ
བྱུང་། ཁོ་ནི་ཕལ་ཆེར་བསམ་བློ་ཡུན་རིང་བཏང་མཐར་འཚིག་པ་ཟོས་ཏེ་སེམས་ཐག་
བཅད་པ་ཡིན་ཚོད་རེད། ཁོ་ཐད་ཀར་དུ་ང་ཚོའི་མདུན་ཐད་དུ་སླེབས་ཤིང་། ལག་པ་ཡ་
གཅིག་གིས་ལིན་ཏོན་གྱི་དཔུང་པ་ནས་བཟུང་སྟེ་སྤྲུགས་འཐེན་ཞིག་བྱས་པས། ཁོ་དེ་མ་
ཐག་རྐུབ་སྟེགས་ལས་ས་ལ་དྲུད་བྱུང་།“ཁྱོད་རང་གི་ཁང་པའི་ནང་ལ་སོང་།” ཁོའི་ངོ་
གདོང་ནི་ཁོང་ཁྲོའི་དབང་གིས་དམར་
པོ་དམར་རྐྱང་དུ་སྣང་ཞིང་། སྐད་ཆ་བཤད་དུས་ཀྱི་སྒྲ་གདངས་ཀྱང་ལྡབ་ལྡིབ་ཅིག་ཏུ་གྱུར་
འདུག “གལ་ཏེ་མོ་ནི་ཁྱོད་ལ་བལྟ་རུ་ཡོང་བ་ཡིན་ན། ཕར་ཁྲིད་རོགས། ང་འདི་རུ་སྡོད་རྒྱུ་
ཡིན། ཁྱོད་ཀྱིས་ང་སྒོར་ཕུད་མི་ཐུབ་ན། ཁྱོད་གཉིས་མགྱོགས་པོར་མར་རྒྱུགས།”
ཁོས་ངེད་གཉིས་ལ་སྡིགས་མོ་བྱེད་ཀྱིན་ལིན་ཏོན་ཆུང་བར་སྐད་ཆ་ཚིག་གཅིག་ཀྱང་
ཤོད་དུ་མི་འཇུག་ཅིང་། ཧ་ལམ་ཁོ་དེད་ནས་ཐབ་ཚང་ནང་གཡུགས་ལ་ཁད་ཅིག་བྱས་
སོང་། ང་ཡང་རྗེས་འབྲངས་ཏེ་སོང་བ་ན། ཁོས་ཁུ་ཚུར་དམ་དུ་བསྡམས་ཤིང་དེའི་ངང་ཚུལ་
ལ་བལྟས་ན་ཧ་ལམ་ང་ལ་ཡང་ཁུ་ཚུར་ཞིག་གཞུས་འདོད་ཡོད་པ་འདྲ། ང་རང་སྐྲག་ཐག་
ཆོད་དེ་དཔེ་དེབ་ཅིག་ལག་ནས་སར་ལྷུང་བ་ན། ཁོས་ལྟག་རྒྱབ་ནས་དཔེ་དེབ་ལ་རྡོག་ཐོས་
གཞུས་ཏེ་ངའི་གམ་ལ་འཕངས་ཤིང་།དེ་མུར་སྒོ་ནང་ནས་གཏན་སོང་།
སྐབས་དེར་རྩིག་ཐབ་ཀྱི་འགྲམ་ནས་རྣ་ལ་གཟན་པའི་ཧབ་ཆ་ཞིག་གྲགས་བྱུང་། ཁ་
ཚུར་འཁོར་བ་ན། ཡི་ག་ལོག་པར་བྱེད་པའི་ཅོ་སེ་ཧྥུ་མདུན་ཐད་དུ་འགྲེང་འདུག ཁོས་
རང་གི་རུས་གོག་སྐམ་པོ་ལྟ་བུའི་ལག་ཟུང་ཕུར་ཕུར་བྱེད་ཞོར་འདར་ལྕུག་ལྕུག་ངང་དགོད་
ཀྱིན་གདའ།
“ཁོས་ཁྱོད་ཚོར་རང་གི་དཔའ་སྙིང་དེ་མཐོང་དུ་འཇུག་ངེས་པ་ངས་སྔོན་ནས་ཤེས་
ཡོད། ཁྱོད་ཚོར་སྡུག་གྱོང་རེད། ཁོ་ནི་བུ་ངར་ཞིག་ཡིན། ཁོའི་སེམས་ནས་ཤེས་ཡོད། ངས་
ཀྱང་གསལ་བོར་ཤེས་པ་དེ་བཞིན་དུ། ཁྱིམ་འདིའི་སྦྱིན་བདག་ངོ་མ་སུ་ཡིན་ཁོས་བརྗེད་
མེད། འོ། འོ། འོ། ཁོས་ཁྱོད་ཚོ་ཡག་པོ་བྱས་ནས་སྒོར་སོང་ཟེར་གྱིན་འདུག འོ། འོ། འོ།”
ང་ཚོ་གང་ལ་འགྲོ་དགོས་སམ།” ངས་རང་གི་མ་སྤུན་ནུ་བོར་དེ་ལྟར་དྲིས་པ་ལས་
མི་རྒན་ཐ་ཤལ་དེར་ཁ་ཡ་མ་བྱས།
ལིན་ཏོན་གྱི་ངོ་མདོག་ཡོངས་སུ་སྐྱ་བོར་གྱུར་ཞིང་ལུས་པོ་འདར་སིག་སིག་བྱེད།
སྐབས་དེར་ཁོའི་བཞིན་རས་ནི་སྙིང་དུ་སྡུག་པ་ཞིག་མ་རེད། ཨེ་ལུན། ཨ་ཙི། ཅུང་ཟད་
ཀྱང་མི་ཡག ཁོ་ཁོང་ཁྲོ་ལངས་པར་བལྟས་ན་ཤིན་ཏུ་ཡ་ང་བ་ཞིག་རེད། ཁོའི་སྐམ་ཞིང་
རིད་པའི་ངོ་གདོང་དང་ཆེ་ཞིང་སྒོར་བའི་མིག་ཟུང་སོགས་གང་ལ་བལྟས་ཀྱང་སྨྱོས་པ་ལྟ་
བུའི་རྣམ་འགྱུར་ཞིག་མངོན་འདུག་ལ། ཐང་ཆད་ཅིང་འུ་ཐུག་པའི་ཚུགས་ཀ་ཞིག་ཀྱང་
མཐོང་། ཁོས་སྒོ་ལོང་ལ་འཇུས་ཏེ་ཤུགས་ཅི་ཡོད་ཀྱིས་སྤྲུགས་སྤྲུགས་བཏང་མོད། ནང་ནས་
སྒོ་གཏན་འཕངས་ཚར་འདུག
“ཁྱོད་ཀྱིས་ང་ནང་ལ་མི་གཏོང་ན། ངས་ཁྱོད་གསོད་ངེས་ཡིན། ཁྱོད་ཀྱིས་ང་ནང་ལ
མི་གཏོང་ན། ངས་ཁྱོད་གསོད་ངེས་ཡིན།” ཧ་ལམ་ཁོས་སྐད་ཆ་བཤད་པ་མ་ཡིན་པར་ཨག་
འདེབས་པ་དང་མཚུངས། “གདོན་འདྲེ། གདོན་འདྲེ། ངས་ཁྱོད་གསོད་རྒྱུ་ཡིན། ངས་ཁྱོད་
གསོད་རྒྱུ་ཡིན། ངས་ཁྱོད་གསོད་རྒྱུ་ཡིན།”
ཅོ་སེ་དྷུ་ནི་ད་དུང་སྐད་འཛེར་འཛེར་ངང་དགོད་ཀྱིན་གདའ།
“རེད་ཡ། དངོས་གནས་ཁོའི་ཕ་རྒན་དང་མཚུངས།” ཁོས་འུར་བརྒྱབ་དོན། “དངོས་
གནས་ཁོའི་ཕ་རྒན་དང་འདྲ་བོ་འདུག ཁོ་དང་ང་ཚོ་གཏན་ནས་འདྲ་ཐབས་མེད། ཁོས་
ཕ་མའི་ཞན་ཆ་རྒྱུད་འཛིན་བྱས་འདུག ཁོ་ལ་ཁ་ཡ་མ་བྱེད། ཧ་རེ་ཏོན། ཕོ་གསར། སྐྲག་མི་
དགོས།ཁོས་ཁྱོད་ལ་རེག་མི་ཐུབ།”
ངས་ལིན་ཏོན་གྱི་ལག་པ་ནས་འཇུས་ཏེ་ཕར་ཁྲིད་བསམ་མོད། འོན་ཀྱང་ཁོས་ཨག་
སྐད་ཅིག་བཏོན་པ་ནི་དེ་འདྲའི་འཇིགས་སུ་རུང་བ་ལ་ཨང་། ངས་ཨུ་ཚུགས་ཀྱིས་ཁོ་ཕར་
ཁྲིད་ཀྱང་མ་ཕོད། མཇུག་མཐར་ལུ་བརྒྱལ་ཤིན་ཏུ་དྲག་པོ་ཞིག་གིས་ཁོའི་མགྲིན་པ་བཀག་
པས་ཨག་སྐད་ཀྱང་འདོན་ཐབས་མ་བྱུང་ལ། ཁའི་གྲུ་ཟུར་ནས་ཁྲག་དམར་ཞིག་བཞུར་ཏེ་
ས་རུ་འགྱེལ་སོང་།
ང་རང་སྐྲག་ཐག་ཆོད་ནས་ར་བའི་ནང་རྒྱུགས་ཏེ་སྐད་ཤུགས་ཆེན་པོས་ཟེ་ལ་བོས་པ་ཡིན། མོས་
འབོད་སྐད་ཐོས་རྗེས། འབྲུ་མཛོད་ཁང་གི་ལྟག་རྒྱབ་ཏུ་བཞོན་མ་བཞོ་བཞིན་
པའི་ལས་ཀ་མཚམས་བཞག་སྟེ་ཚུར་རྒྱུགས་ཡོང་ནས་དོན་དག་ཅི་ཞིག་བྱུང་བ་དྲིས། ང་
ནི་ཁྲོང་ཁྲོ་དང་འཇིགས་སྐྲག་ཟུང་གིས་མནར་ཏེ་སྐད་ཆ་ཡང་མི་ཤོད་པར་ལུས་ཤིང་། ཐད་
ཀར་མོའི་ལག་པ་ནས་བཟུང་སྟེ་གཞིས་ཁང་གི་ཕྱོགས་ལ་འཐེན། ཕྱོགས་བཞིར་སྐོར་ལྟ་
ཞིག་བྱས་ཀྱང་ལིན་ཏོན་མཐོང་མ་བྱུང་། མ་གཞི་ཨེན་ཧྲབ་ཀྱིས་རང་གིས་བྱས་ཉེས་ཆེན་
པོ་བསགས་པ་ཤེས་ཏེ་སྒོར་བུད་ཅིང་སྙིང་རྗེ་འོས་པའི་ལིན་ཏོན་པང་དུ་བཏེགས་ནས་ཐོག་
ཁང་དུ་འགྲོ་བཞིན་གདའ།
ཟེ་ལ་དང་ངེད་གཉིས་ཀྱང་རྗེས་འབྲངས་ཏེ་ཐོག་ཁང་དུ་བསྐྱོད་པ་ཡིན། འོན་ཀྱང་
ཐོག་ཁང་གི་སྒོ་ཁར་སླེབས་དུས། ཁོས་ང་བཀག་སྟེ “མགྱོགས་པོར་རང་ཁྱིམ་ལ་ལོག”
ཅེས་བཤད་བྱུང་།
ངས་སྐད་ཤུགས་ཆེན་པོས “ཁྱོད་ཀྱིས་ལིན་ཏོན་བསད་སོང་། ང་གང་ལྟར་ནང་ལ་
འགྲོ་དགོས” ཞེས་བཤད་ཀྱང་། རྔོ་སེ་ཧྥུ་ཡིས་སྒོ་ལ་ཟྭ་བརྒྱབ་ཅིང་ང་ལ་གླེན་རྟགས་དེ་འདྲ་
བསྟན་མི་ཆོག་ཅེས་གསལ་བོར་བསྒྲགས།
ང་ནི་ཐོག་སྐས་ཁར་འགྲེང་སྟེ་ངུས་ནས་བསྡད། མཇུག་མཐར་ཁྱིམ་འཛིན་ཞལ་ཏ་
མ་དེ་ཁང་པའི་ནང་ནས་ཕྱི་ལ་ཐོན་ཞིང་། ཧ་ཅང་ཚིག་ཐག་ཆོད་པོས་ཁོ་མྱུར་དུ་དྲག་ངེས་
རེད། འོན་ཀྱང་ཁྱོད་ཀྱིས་དེ་ལྟར་འུར་བརྒྱབ་ན་ཁོས་བཟོད་ཐབས་ག་ལ་ཡོད་ཟེར། མོས་
ངའི་ལག་པ་ནས་འཐེན་པའམ་ཕལ་ཆེར་ང་པང་དུ་བསྡམས་ནས་འོག་ཁང་དུ་ཁྲིད་སོང་།
“ཨེ་ལུན། ངས་ཐ་ན་རང་གི་སྐྲ་ལོ་ཡང་འབལ་འདོད་སྐྱེས་བྱུང་། ང་སྐད་ཤུགས་
ཆེན་པོས་ངུས་པ་ཡིན། ཧ་ལམ་མིག་གཉིས་ཞར་ལ་ཁད་ཅིག་བྱས། ཁྱོད་ཀྱིས་དོ་ཁུར་ཆེན་
པོ་བྱེད་པའི་མི་ངན་དེས་ད་དུང་སྐབས་དང་སྐབས་སུ་ངའི་མདུན་དུ་འགྲེང་སྟེ་ཁ་རོག་ཏུ་
སྡོད་ཅེས་པའི་རྣམ་འགྱུར་བསྟན་ཡོང་། དེར་མ་ཟད་ད་དུང་དེ་ནི་ཁོའི་སྐྱོན་ཆ་མིན་ཞེས་ཨུ་
ཚུགས་བྱེད། རྗེས་སུ་ངས་དོན་དེ་རང་གི་ཨ་ཕར་བཤད་དེ་ཁོ་བཙོན་དུ་བཅུག་ནས་
ལྕེབས་སུ་འཇུག་རྒྱུ་ཡིན་ཞེས་བཤད་པ་ན། ད་གཟོད་ཁོ་ཡང་སེམས་ཁྲལ་སྐྱེས་ཏེ་ངུ་སྐད་
ཤོར་བ་དང་། བྲེལ་འཚུབ་ངང་སྒོར་བྲོས་སོང་། ཧ་ལམ་ཁོས་རང་གི་བུད་མེད་གཉོམ་ཆུང་
གི་སྡར་གཤིས་ལྟ་བུ་དེ་ང་ལ་མཐོང་དུ་འཇུག་རྒྱུར་ངོ་ཚ་བ་ཡིན་ངེས།”
ཡིན་ནའང་དེའི་རྗེས་ནས་ཀྱང་ང་ཁོ་དང་འཕྲད་དགོས་བྱུང་། མཇུག་མཐར་ཁོ་ཚོས་
ང་ངེས་པར་དུ་ཁྱིམ་ལ་ལོག་དགོས་ཞེས་སྐུལ་ཞིང་། ང་ཡང་རླུང་ཁའི་རི་ཁྱིམ་དང་གྱེས་ཏེ་
རྟར་ཞོན་ནས་ཕྱིར་ལོག་མགོ་བརྩམས་ཤིང་གོམ་པ་བརྒྱ་ཕྲག་འགར་ཕྱིན་པ་ན། ཁོ་ཡང་གློ་
བུར་དུ་ལམ་ཕྲན་ཟུར་གྱི་གྲིབ་མའི་ནང་ནས་ཕྱིར་བུད་དེ་ངེད་མི་རྟ་གཉིས་ཀ་བཀག་སོང་།
“སྲས་མོ་ཁཱ་སེ་རེན་ལགས། ང་སེམས་པ་ཧ་ཅང་སྐྱོ།” ཁོས་བཤད་རྒྱུར། “དོན་འདི་
ངོ་མ་ཡག་པོ་ཞིག་མ་རེད།”
ངས་ཤུགས་ཆེན་པོས་ཁོ་ལ་རྟ་ལྕག་གིས་ལན་གཅིག་བྲབས་པ་སྟེ། ཁོས་ང་རང་དམར་
གསོད་བྱེད་པར་སྐྲག་པས་ཡིན། ཁོས་ང་རང་བཟུང་བའི་ལག་པ་ལྷོད་ཞིང་། ཁ་ནས་སྐྱི་
གཡའ་བའི་སྡིགས་མོ་སྣ་ཚོགས་བྱེད་མགོ་བརྩམས། ང་ནི་རྙི་ལས་ཤོར་བའི་རི་དྭགས་
བཞིན་འཇིགས་སྐྲག་དང་བཅས་རང་ཁྱིམ་གྱི་ཕྱོགས་ལ་ཤར་རེར་རྒྱུགས་ཡོང་བ་ཡིན།
དགོང་མོ་དེར་ང་ཁྱོད་ལ་མཚན་མོའི་ཁམས་འདྲི་བྱེད་དུ་མ་ཡོང་ལ། ཉིན་གཉིས་པར་
རླུང་ཁའི་རི་ཁྱིམ་ལ་ཡང་མ་སོང་། ངས་ད་ནི་འགྲོ་མི་རུང་སྙམ་བྱུང་། འོན་ཀྱང་ང་ལ་གློ་
བུར་དུ་བཤད་མི་ཤེས་པའི་སེམས་ཚོར་དྲག་པོ་རེ་སྐྱེ་རྒྱུ་འདུག ལན་རེར་ལིན་ཏོན་ཤི་སོང་
བའི་གཏམ་ངན་རེ་གོ་ཡོང་བར་དོགས་ཤིང་། ལན་རེར་ཧ་རེ་ཏོན་ལ་ཐུག་རྒྱུར་སྐྲག་སྟེ་ལུས་
པོ་འདར་སིག་སིག་བྱེད་དགོས་བྱུང་།
ཉིན་གསུམ་པར། ཡང་སྙིང་སྟོབས་ཆེར་བསྐྱེད་ངང་ཕར་སོང་བ་ཡིན། གང་ལྟར་ང་ནི་
འདི་ལྟར་དོགས་འཚེར་གྱི་ཁྲོད་ནས་སྡོད་ཐབས་མི་འདུག་པས། ཡང་བསྐྱར་ལྐོག་ལྐོག་སིབ
སིབ་ངང་ལམ་ལ་ཆས། དུས་ཚོད་ལྔའི་སྟེང་ཕར་རྐང་ཐང་དུ་ཕྱིན་པ་ཡིན། སེམས་སུ་དེ་
རིང་གྱང་རར་འགོས་ཏེ་ཁང་པའི་ནང་ལ་ཁ་རོག་གེར་འཛུལ་ཞིང་། ཐོག་ཁང་དུ་བུད་ནས་
ཐད་ཀར་ལིན་ཏོན་གྱི་ཁང་པའི་ནང་འགྲོ་ཆོག་པས་མི་གཞན་སུ་ལ་ཡང་ཤེས་སུ་མི་འཇུག་
སྙམ་ཡོད།
ཡིན་ནའང་ར་སྐོར་ནང་དུ་ཐོན་མ་ཐག སྒོ་ཁྱི་དེ་ཚོ་བསྟུད་མར་ཟུག་བྱུང་བས་ཟེ་ལས་
ང་རང་ནང་དུ་བསུས། མོས་བྱིས་པ་དེར་སྐྱོན་མི་འདུག་ཟེར་ཞོར་ང་རང་ནང་ལ་གཙང་
སྦྲ་ཡག་པོ་བྱས་ཤིང་ཐང་ལ་ས་གདན་བཏིང་ཡོད་པའི་ཁང་པ་ཆུང་ཆུང་ཞིག་ཏུ་ཁྲིད་སོང་།
ཆེས་དགའ་འོས་པ་ཞིག་ལ་ལིན་ཏོན་དེ་རུ་འབོལ་ཁྲི་ཆུང་ཆུང་ཞིག་གི་སྟེང་དུ་ཉལ་ཞིང་
ངས་སྤྲད་པའི་དཔེ་དེབ་ཅིག་བཀླགས་ནས་བསྡད་འདུག དུས་ཚོད་རིང་བོ་ཞིག་ལ་ཁོས་
ང་ལ་སྐད་ཆ་ཚིག་གཅིག་ཀྱང་མ་བཤད་ལ། མིག་གིས་ང་ལ་ལྟ་ཙམ་ཡང་མི་བྱེད། ཨེ་ལུན།
ཁོའི་རང་གཤིས་དེ་ངོ་མ་ཡག་པོ་མ་རེད། སྒུག་སྒུག་མཐར་ཁ་ཞིག་གྲག་དུས་ཀྱང་མདོ་མེད་
ཀྱི་ཉོག་གཏམ་ཁོ་ན་བཤད་ཡོང་། ཁོས་ཐེངས་འདིའི་རྩོད་གཞི་དེ་ཧ་རེ་ཏོན་གྱིས་བཟོས་པ་
མ་ཡིན་པར་ང་ལ་བརྟེན་ནས་བྱུང་བ་རེད་ཅེས་གླེང་འགེལ་བྱས་པས། ང་ནི་དངོས་གནས་
དགོད་བྲོ་ལ་ངུ་ཡང་བྲོ་བའི་གནས་སུ་བསྐྱལ་བྱུང༌།
ངས་ཁོ་ལ་སྐད་ཆ་ཅི་ཞིག་འདྲི་དགོས་པ་ཤེས་མ་སོང་། གལ་ཏེ་ཁ་གྲག་ཚེ་སྐད་ཆ་
ཡག་པོ་ཞིག་མི་ཤོད་ཐག་ཆོད་རེད་འདུག་པས། ང་རང་དེ་མུར་ཡར་ལངས་ཏེ་སྒོ་ཕྱིར་
བུད་པ་ཡིན། ཁོས་ཧ་ལམ་ངས་ཁོ་ལ་དེ་ལྟར་བྱེད་སྲིད་པ་དྲན་མེད་ཚོད་རེད། ང་སྒོར་
འགྲོ་བཞིན་པའི་སྐབས་དེར་ལྟག་རྒྱབ་ནས་གདངས་གཉོམ་པོའི་སྒོ་ནས་ཁཱ་སེ་རེན་ཞེས་
འབོད་པ་ཐོས། ཡིན་ནའང་སྐབས་དེར་ང་ལ་ཁ་ཕྱིར་འཁོར་འདོད་ཀྱི་འདུན་པ་གཏན་
ནས་མེད་སོང་།
ཉིན་གཉིས་པར་ང་རང་ཁྱིམ་ནས་གང་ལ་ཡང་མ་སོང་བར་བསྡད་པ་ཡིན་ལ། ཕྱིན་
ཆད་ཁོ་ལ་བལྟ་རུ་མི་འགྲོ་བའི་སེམས་ཐག་ཀྱང་ཕལ་ཆེར་བཅད་ཚར་ཡོད།
ཡིན་ནའང་ཉིན་རེར་མལ་དུ་ཉལ་བ་དང་ཡར་ལངས་པའི་འཚོ་བའི་ནང་། ཁོའི་
གནས་ཚུལ་ཏིལ་འབྲུ་ཙམ་ཡང་གོ་རྒྱུ་མེད་པ་ནི་ཇི་འདྲའི་བཟོད་དཀའ་བ་ཞིག་རེད་ཨང་།
དེ་ལྟར་དྲན་པའི་མོད་ལ་ངས་ད་དུང་ཡོངས་སུ་ཁོ་ཐག་ཆོད་མེད་པའི་དམ་ཚིག་དེ་ཡང་གློ་
བུར་འཇའ་ལྟར་ཡལ་སོང་། སྔོན་ཆད་ནི་ཁོ་ལ་བལྟ་རུ་ཕྱིན་པས་མ་འགྲིག་པ་འདྲ་ལ། ད་ལྟ་
ནི་ཁོ་ལ་བལྟ་རུ་མ་སོང་ན་འགྲིག་གིན་མེད་པ་འདྲ། དེ་བས་གཞིས་གཡོག་མའེ་ཁར་གྱིས་
ང་ལ་རྟ་ཆུང་མུས་ནེ་གྲ་སྒྲིག་བྱེད་དགོས་སམ་ཞེས་འདྲི་རུ་ཡོང་བ་ན། ངས་གྲ་སྒྲིག་བྱེད་
དགོས་ཞེས་ལན་བཏབ་པ་ཡིན། ང་རང་མུས་ནེ་ལ་ཞོན་ཏེ་རི་ལམ་བརྒྱུད་པའི་སྐབས་སུ།
རང་གིས་འགན་ཁུར་ཞིག་སྒྲུབ་ཀྱིན་ཡོད་པའི་སྣང་བ་ཤར་བྱུང་།
ང་ཁང་པ་དབུས་མའི་སྒེའུ་ཁུང་གི་མདུན་ཐད་བརྒྱུད་ནས་ར་སྐོར་ནང་འགྲོ་དགོས་
འདུག་པས། གཞན་ལ་མཐོང་དུ་མ་བཅུག་པར་ཁ་རོག་གེར་ནང་ལ་འགྲོ་ཐུབ་རྒྱུ་ནི་དཔེ་མི་
སྲིད་པར་སྣང་།
“སྐུ་སྲས་ཁང་པའི་ནང་བསྡད་འདུག” ཟེ་ལས་ང་ཚོམས་ཆེན་གྱི་ཕྱོགས་སུ་སྐྱོད་
ཀྱིན་པ་མཐོང་འཕྲལ་དེ་ལྟར་ཟེར། ནང་དུ་སོང་བ་ན་ཨེན་ཧྲབ་ཀྱང་དེ་རུ་བསྡད་འདུག་
མོད། ང་ཡོང་བ་མཐོང་འཕྲལ་སྒོར་བུད་སོང་། ལིན་ཏོན་ནི་རྒྱབ་བསྙེས་རྐུབ་སྟེགས་ཆེན་
པོ་དེའི་སྟེང་དུ་གཉིད་མ་སད་ཀྱི་ངང་ཉལ་ནས་བསྡད་འདུག ང་རང་མེ་ཐབ་ཀྱི་གམ་དུ་
སླེབས་རྗེས་གཟབ་ནན་གྱི་ངག་གིས་དྲང་གཏམ་མང་པོ་ཞིག་ཤར་རེར་སྨྲས་པ་ཡིན།
“ལིན་ཏོན། གལ་ཏེ་ཁྱོད་དངོས་གནས་ང་ལ་མི་དགའ་ཞིང་། ཉེས་མེད་བསྙད་
འདོགས་ཀྱི་ངང་ནས་ང་ཁྱོད་ལ་བལྟ་རུ་ཡོང་བ་ནི་ཆེད་དུ་བསམ་གནག་བྱེད་ཆེད་རེད་
འདོད་པ་ཡིན་ན། འདི་ནི་ཐུག་འཕྲད་བྱེད་ཐེངས་ཆེས་མཐའ་མ་དེ་ཡིན། ང་ཚོས་ཕན་
ཚུན་ལ་གྱེས་ཚིག་ཅིག་འབུལ། དེ་ནས་སྐུ་ཞབས་ཧེ་ཟི་ཁི་ལེ་ཧྥུ་ལ་ཁྱོད་ཀྱིས་ང་མཐོང་མི་
འདོད་ཅེས་ཤོད། ད་དུང་རྗེས་ཕྱོགས་ཁོས་འདིའི་སྐོར་ནས་རྫུན་གཏམ་སྒྲིག་མི་དགོས་
ཞེས་ཤོད།”
“འདི་རུ་སྡོད་དང་། ཁྱོད་ཀྱི་ཞྭ་མོ་མར་ལེན་རོགས། ཁཱ་སེ་རེན།”
ཁོས་ལན་བཏབ་དོན། “ཁྱོད་ནི་ང་ལས་སྤྲོ་དགའ་ཆེ་ཞིང་འཇོན་ཐང་ལྡན། ཨ་ཕས་
ནམ་རྒྱུན་ང་ཡི་ཞན་ཆ་ཁོ་ན་གླེང་བར་མ་ཟད། ང་ལ་རེ་ཐག་ཆད་པའི་རྣམ་འགྱུར་འབའ་
ཞིག་སྟོན། ཁོས་ནམ་རྒྱུན་ང་ནི་མི་ནུས་མེད་ཅིག་རེད་ཟེར་བས་ངས་ཀྱང་རང་ཉིད་ནུས་
མེད་ཅིག་ཏུ་འདོད་ཡོད། ད་ལྟ་ང་ནི་རང་ཉིད་རང་ལ་དོགས་པ་སྐྱེ་བའི་ཚོད་ཅིག་རེད། དེ
ལྟར་ངའི་སེམས་ལ་སྐྱོ་སྡུག་འདྲེས་མའི་ཞེ་སྡང་མང་པོ་བསགས་ཡོད། ང་མི་འདི་ཁྲོ་ཁ་
ཚ་བོ་ཡོད། མི་གཞན་པ་ཚང་མར་སྡང་། ང་ལ་འཇོན་ནུས་མེད། ངའི་གཤིས་ཀ་མི་ཡག
གསོན་ཤུགས་ཉམས། ནམ་རྒྱུན་དེ་འདྲ་རང་རེད། ཁྱོད་ཀྱིས་རང་ལ་ལྟོས་དང་རྦད་དེ་དེ
འདྲ་ཞིག་མ་རེད། གལ་ཏེ་ཁྱོད་རང་འཐད་པ་མེད་ན། གྱེས་ཚིག་ཅིག་ཕུལ་རྗེས་རྙོག་དྲའི་
གནས་སྟངས་འདི་དང་ཁ་གྱེས་ཆོག ཡིན་ནའང་། ཁཱ་སེ་རེན། ཁྱོད་ཀྱིས་ཀྱང་ཞེ་ལྷོད་ལ་
བབས་ཏེ་ངའི་དོན་དུ་བསམ་བློ་རེ་གཏོང་རོགས། གལ་ཏེ་ང་ཡང་ཁྱོད་དང་འདྲ་བར་སྙིང་
དུ་སྡུག་ཅིང་། ཞི་ཞིང་དུལ་ལ། སེམས་རྒྱུད་དཀར་བ་ཞིག་ཡིན་ཚེ། ཁྱོད་དང་འདྲ་བའི་མི་
ཞིག་བྱེད་འདོད་ཡོད་པར་ཡིད་ཆེས་གནང་ཆོག དེ་ནི་ང་ཁྱོད་དང་འདྲ་བའི་བདེ་ཐང་དང་
བདེ་སྐྱིད་ཀྱི་མི་ཞིག་བྱེད་པའི་འདུན་པ་ཤུགས་དྲག་པས་རེད། གལ་ཏེ་ང་ལ་ཁྱོད་ཀྱི་བརྩེ་
བ་ཐོབ་པའི་སྐལ་བ་ལྡན་ཚེ། ཁྱོད་ཀྱི་བྱམས་བརྩེ་ཡི་དབང་གིས་ང་ནི་རང་ཉིད་ལས་ཀྱང་
ཁྱོད་ལ་དགའ་བར་གྱུར་ཡོད། ཡིན་ནའང་སྔོན་ཆད་དང་ད་ལྟ་གང་ཡིན་རུང་། ངས་ནི་
རང་གཤིས་མི་ལེགས་པ་དེ་དག་ཁྱོད་ཀྱི་མདུན་དུ་བཤམས་སྟོན་མི་བྱེད་པའི་རང་དབང་
མི་འདུག དོན་དེར་ང་རང་ཞེ་བསམ་པའི་སྟེང་ནས་འགྱོད་ཅིང་ཡི་ཆད་པ་ཞིག་རེད། ལན་
རེར་འགྱོད་གདུང་གིས་འཆི་ལ་ཁད་ཀྱང་བྱེད་པའི་ཚོད་རེད།”ངས་བལྟས་ན་ཕལ་ཆེར་ཁོས་
བཤད་པ་ནི་དྲང་གཏམ་རེད། ཐ་ན་ཅུང་ཙམ་འགོར་
རྗེས་ངེད་གཉིས་ཀྱིས་ཡང་བསྐྱར་ཁ་རྩོད་རྒྱག་དགོས་བྱུང་སྟེ། ངས་ཁོ་ལ་ཡང་བསྐྱར་གུ་
ཡངས་སྟེར་དགོས་རུང་ངས་དེ་ལྟར་དྲན་བྱུང་། སྐབས་དེར་ངེད་གཉིས་གཞི་ནས་འདུམ་
འགྲིག་བྱུང་མོད། ངེད་གཉིས་ཀར་ཡང་རང་དབང་མེད་པར་མིག་ཆུ་ཤོར་ཞིང་ཕྱིར་ཁྱིམ་ལ་
ལོག་རག་བར་དུ་ངུ་མཚམས་མ་ཆད། དེ་ནི་སེམས་སྐྱོ་བའི་རྒྱུ་མཚན་ཁོ་ནས་ཀྱང་མ་ཡིན་
ཏེ། དོན་ལ་ང་ནི་ལིན་ཏོན་གྱི་རང་གཤིས་འདི་འདྲའི་ཡ་མ་བརླ་ཞིག་ཏུ་བསྒྱུར་འདུག་པ་
མཐོང་ནས་སེམས་པ་རྨང་ནས་སྐྱོ་བ་ཡང་ཅི་ལ་མིན། ཁོས་ནི་རང་གི་གྲོགས་པོ་ཞིག་ཉིན་
གཅིག་ལ་ཡང་དགའ་དགའ་སྐྱིད་སྐྱིད་ངང་སྡོད་དུ་མི་འཇུག་ལ། ཁོ་རང་ཉིད་ལ་ཡང་ཉིན་
གཅིག་གི་དགའ་བདེའི་འཚོ་བ་བསྐྲུན་ཐུབ་ས་མ་རེད།
མཚན་མོ་དེའི་རྗེས་ནས་བཟུང་། ང་ནི་ནམ་རྒྱུན་ཁོའི་མལ་ཁང་ཆུང་བ་དེའི་ནང་
སོང་བ་ཡིན། རྒྱུ་མཚན་ནི་ཕྱི་ཉིན་ཁོའི་ཨ་ཕ་ཕྱིར་སླེབས་བྱུང་བས་རེད།
ཧ་ལམ་ཐེངས་གཉིས་གསུམ་ཞིག་ལ་ང་ཚོ་ཤིན་ཏུ་སྐྱིད་པོ་བྱུང་། ངེད་གཉིས་ངོ་ཤེས་
པའི་ཆེས་ཐོག་མའི་མཚན་མོ་དང་འདྲ་བོ་འདུག ཡིན་ནའང་དེའི་འཕྲོའི་མཚན་མོ་དག་
ལ་ང་རང་ཁོར་བལྟ་རུ་སོང་ན་ཡང་ཤིན་ཏུ་བྲོ་བ་མེད་ཅིང་སུན་སྣང་བསྐྱེད་པ་ཞིག་རེད།
རྒྱུ་མཚན་ནི་མཚམས་ལན་རེར་ཁོའི་ཐལ་དྲགས་པའི་སྒེར་སེམས་དེ་མངོན་ཡོང་བས་
ཡིན་ལ། མཚམས་ལན་རེར་ཁོ་ན་ཚས་མནར་གྱིན་འདུག་པས་རེད། གང་ལྟར་སྟབས་
ལེགས་པ་ཞིག་ལ་ངས་ད་ལྟ་དེ་ཚོ་ཚང་མར་བཟོད་སྒོམ་བྱེད་ཐུབ་ཀྱིན་ཡོད་པས། ཁོའི་ན་
ཚ་དང་སྒེར་སེམས་དེ་དག་ཐམས་ཅད་ཀྱང་ཧ་ཅང་ཡི་མུག་པ་ཞིག་མ་རེད།
སྐུ་ཞབས་ཧེ་ཟི་ཁི་ལེ་ཧྥུ་ནི་བསམ་བཞིན་དུ་ང་ལ་གཡོལ་ནས་འགྲོ་བས་ཕལ་ཆེར་
ངེད་གཉིས་ཐེངས་གཅིག་ཀྱང་ངོ་མ་འཕྲད། གཟའ་འཁོར་སྔོན་མའི་གཟའ་ཉི་མར། ང་
ནམ་རྒྱུན་དང་བསྡུར་ན་ཅུང་ཟད་སྔ་ས་ནས་ཕར་ཕྱིན་པ་ཡིན། སྐབས་དེར་ཏག་ཏག་ཁོས་
ཁ་སང་དགོང་མོའི་བྱ་སྤྱོད་ཀྱི་ཆེད་དུ་ལིན་ཏོན་ལ་བཀའ་བཀྱོན་དྲག་པོ་གནང་བཞིན་པ
ངས་གོ་བྱུང་། གལ་ཏེ་སྔོན་ཆད་ལྐོག་ཉན་བྱས་པ་མིན་ན་། ངས་ཁོས་དོན་དེ་རྣམས་ཅི་ལྟར་
ཤེས་སོང་བ་ཧ་གོ་ཐབས་མི་འདུག རྒྱུ་མཚན་ནི་ཁ་སང་དགོང་མོ་ལིན་ཏོན་གྱིས་དངོས་
གནས་ང་ལ་ཁོང་ཁྲོ་བསླངས་བྱུང་། ཡིན་ནའང་དོན་དེ་ང་དང་གྲོགས་པོའི་བར་གྱི་དོན་
དག་ཡིན་པས་ཁོ་ལ་འབྲེལ་བ་ཅི་ཡོད། དེ་བས་ང་ཐད་ཀར་ཁང་པའི་ནང་འཛུལ་ཞིང་། སྐུ་
ཞབས་ཧེ་ཟི་ཁི་ལེ་ཧྥུ་ཡི་བཀའ་བཀྱོན་གནང་བའི་ཚིག་མཚམས་བཅད་དེ་རང་གི་བསམ་
ཚུལ་དྲང་མོར་བརྗོད་པ་ན། ཁོ་གད་མོ་ཞིག་བགད་དེ་སྒོ་ཕྱིར་འགྲོ་ཞོར། ང་ལ་དེ་འདྲའི་
བསམ་ཚུལ་ཡོད་པ་ནི་ཡག་པོ་རེད་ཟེར། དོན་དེའི་རྗེས་ནས་ངས་ལིན་ཏོན་ལ་རྗེས་ཕྱོགས་
སྐད་ཆ་བཤད་དུས་སྐད་དམའ་མོ་བྱོས་ཞེས་གདམས་པ་ཡིན།
“ཨེ་ལུན། ད་ལྟ་ངས་དོན་དག་ཆ་ཚང་མ་གསང་བར་ཁྱོད་ལ་དྲང་མོར་བཤད་ཟིན།
ང་ནི་རླུང་ཁའི་རི་ཁྱིམ་ལ་མི་འགྲོ་ཐབས་མེད་ཡིན། གལ་ཏེ་ཁྱོད་ཀྱིས་ང་ལ་བཀག་འགོག་
བཟོས་ན། འུ་གཉིས་ཀ་སྡུག་ལ་གཏད་པ་ལས་མ་འདས། གལ་ཏེ་ཁྱོད་ཀྱིས་དོན་འདི་ཨཨ་ཕར་
མ་བཤད་ན། ང་ནི་ཕར་རླུང་ཁའི་རི་ཁྱིམ་ལ་སོང་རུང་། མི་གཞན་སུ་ཞིག་གི་ལྷིང་འཇགས་
ཀྱི་འཚོ་བར་ཡང་གནོད་འཚེ་བཟོ་མི་སྲིད། ཁྱོད་ཀྱིས་གསང་བ་འདི་དག་ཨ་ཕ་ལ་བཤད་
སྲིད་དམ། གལ་ཏེ་བཤད་པ་ཡིན་ན་ངོ་མ་སྙིང་རྗེ་མེད་པ་རང་རེད།”
“ཁྱོད་ཀྱི་ཨ་ཕར་བཤད་དགོས་དང་མི་དགོས་ངས་སང་ཉིན་ཐག་གཅོད་བྱེད་
ཡོང་། སྲས་མོ་ཁཱ་སེ་རེན།” ངས་ལན་བཏབ་དོན། “དོན་དེར་ངས་ད་དུང་འདང་ཞིབ་མོ་
རྒྱག་དགོས། ཁྱོད་ཀྱིས་ངལ་གསོ་བྱོས། ང་འགྲོ་རན་སོང་། ང་སོང་ནས་ཞིབ་འདང་ཞིག་
རྒྱག་དགོས་འདུག”
ང་མོའི་མལ་ཤག་ནས་ཕྱིར་བུད་རྗེས་ཐད་ཀར་དུ་སྦྱིན་བདག་གི་ཁང་པའི་ནང་ཕྱིན་
ཏེ། ངའི་སེམས་ཀྱི་དྲན་ཚུལ་དང་མོས་བཤད་པའི་དོན་དག་ཐམས་ཅད་ཇི་མ་ཇི་བཞིན་
དུ་བཤད་པ་ཡིན། འོན་ཀྱང་མོ་དང་མོའི་མ་སྤུན་ནུ་བོ་བར་གྱི་ཁ་བརྡ་དེ་ཚོ་ཆ་ཚང་བསྐྱར་
ཟློས་མ་བྱས་ལ། ཧ་རེ་ཏོན་གྱི་སྐོར་ནས་ཚིག་གཅིག་ཀྱང་མ་གླེང་། སྦྱིན་བདག་གིས་ངའི་
མདུན་དུ་སྐད་ཆ་ཅི་ཡང་བཤད་མ་བྱུང་ན་ཡང་། སེམས་སུ་བྲེལ་བ་ཆེན་པོ་ལངས་ཤིང་སྐྱོ་
སྡུག་གིས་གཟིར་འདུག ཕྱི་ཉིན་ཞོགས་པར། ཁཱ་སེ་རེན་གྱིས་ངས་མོ་གཡོ་འཚོང་བྱས་པ་
ཤེས་པར་མ་ཟད། ལྐོག་ནས་ཐུག་འཕྲད་བྱེད་པའི་བྱ་སྤྱོད་དེ་ཡང་མཚམས་མི་འཇོག་ག་
མེད་ཡིན་པ་ཧ་གོ་སོང་།
མོས་ངུ་ཞོར་དང་ལེ་བདའ་བྱེད་ཞོར་དུ་བཀའ་རྒྱ་དེར་ངོ་རྒོལ་བྱས་ཤིང་། རང་གི་
ཨ་ཕར་ལིན་ཏོན་ལ་སྙིང་རྗེ་ཞིག་སྒོམ་རོགས་ཞེས་ཞུ་བ་ཕུལ་བྱུང་། ཡིན་ནའང་མོའི་ཨ་
ཕས་གུ་ཡངས་ཅུང་ཙམ་གནང་བ་ནི། ཁོས་ཕར་ལིན་ཏོན་ལ་ཡི་གེ་ཞིག་བསྐུར་ཏེ། གལ་
ཏེ་ཁོ་སྤྲོ་བ་ཡོད་ཚེ་ཁོམ་སྐབས་ལྟར་ཚུར་འཇོལ་མོ་གཞིས་ཀར་མགྲོན་དུ་ཡོང་ཆོག་ཅེས་
པ་དེ་ཙམ་རེད། དེར་མ་ཟད་ད་དུང་ཆེད་དུ་རྗེས་ཕྱོགས་ཁོ་གཉིས་རླུང་ཁའི་རི་ཁྱིམ་དུ་
ཐུག་འཕྲད་བྱེད་པའི་རེ་བ་གཏན་ནས་མེད་ཅེས་གསལ་བསྒྲགས་གནང་བྱུང་། གལ་ཏེ་
སྦྱིན་བདག་གིས་ཁོའི་ཚ་བོའི་རང་གཤིས་ཡ་མ་བརླ་དེའི་ཟུར་ཙམ་ཤེས་སོང་བ་ཡིན་ན།
སྐབས་དེའི་གུ་ཡངས་སེམས་གསོ་ཡི་གནང་བ་ཕྲ་མོ་དེ་ཙམ་ཡང་སྟེར་མི་སྲིད་པ་ཐག་
ཆོད་རེད།

ལེའུ་ཉེར་ལྔ་པ།

“དེ་ཚང་མ་ན་ནིང་དགུན་ཁའི་དོན་དག་རེད། སྐུ་ཞབས་ལགས།” ལྕམ་མོ་དེན་
གྱིས་དེ་ལྟར་བཤད་དོན། “ད་ནི་ལོ་གཅིག་འགོར་མ་ཐག་ཙམ་རེད། ན་ནིང་དགུན་ཁ་རེད།
བློ་ཡུལ་ལས་འདས་པ་ཞིག་ལ་ཟླ་བ་བཅུ་གཉིས་ཀྱི་རྗེས་ནས། ངས་དོན་དག་འདི་རྣམས་
འབྲེལ་བ་མེད་པའི་མི་རྒྱུས་མེད་ཅིག་ལ་ཁ་བརྡ་བྱས་ཏེ་ཉི་མ་གཏོང་རོགས་བྱེད་སྲིད་པ་
སེམས་ལ་ཡང་དྲན་མ་མྱོང་། འོན་ཀྱང་ཁྱོད་ནི་དོན་འདི་དང་འབྲེལ་བ་གཏན་ནས་མེད་
པའི་མི་རྒྱུས་མེད་ཅིག་བྱས་ཏེ་དུས་ཡུན་ག་ཚོད་འགོར་མིན་སུ་ཞིག་གིས་ཁ་ཚོན་གཅོད་
ཐུབ་བམ། ཁྱོད་ད་དུང་ལོ་ན་གཞོན། དུས་ཡུན་རིང་པོར་འདི་ལྟར་ཁེར་རྐྱང་དུ་འཚོ་བ་
རོལ་རྒྱུར་འཐད་པ་ག་ལ་ཡོད། ང་ལ་བསམ་ཚུལ་ཞིག་སྐྱེས་བྱུང་། འཇིག་རྟེན་ན་ཁཱ་སེ་རེན་
མཐོང་ན་མི་དགའ་བའི་མི་ཞིག་ཧ་ལམ་དཀོན་ཚོད་ཡིན་སྙམ། ཅི་རེད། ཁྱོད་དགོད་དོན་
ཅི་ཡིན། འོན་ཀྱང་ངས་མོ་གླེང་མ་ཐག་ཁྱོད་ལ་དེ་འདྲའི་སྤྲོ་སྣང་ཞིག་རྒྱས་དོན་ཅི་ཡིན། དེ་
འདྲའི་ཉན་འདོད་ཆེ་བ་ལ་ཨང་། ཁྱོད་ཀྱིས་མོའི་པར་རིས་རང་གི་ཁང་པའི་རྩིག་ཐབ་ཀྱི་
ཡང་སྟེང་དུ་འགེལ་དོན་ཅི་ཡིན། ཡང་ཅིའི་ཕྱིར་ཁྱོད་ཀྱིས …………”
“ད་མ་བཤད། ངའི་གྲོགས་པོ་ལགས།”
ངས་ལན་བཏབ་དོན། “དེ་ནི་གཏན་ནས་དཔེ་མི་སྲིད་པ་ཞིག་ཀྱང་མིན།
ང་མོར་དགའ་ངེས་ཀྱང་སྲིད། འོན་ཀྱང་མོ་ང་ལ་དགའ་སྲིད་དམ། ང་བློ་བདེ་བོ་མི་
འདུག་པས་ཉེན་ཁ་འདི་བརྒྱུད་མི་ཕོད། ང་མོར་རབ་ཏུ་དགའ་བར་གྱུར་ན་རང་སེམས་ཀྱི་
ལྷིང་འཇགས་དཀྲུགས་ངེས་རེད། དེ་མིན། ད་དུང་ངའི་ཁྱིམ་གཞིས་ཀྱང་འདི་ན་མེད། ང་
ནི་བྲེལ་བྲེལ་འཚུབ་འཚུབ་ཀྱི་འཇིག་རྟེན་དེའི་ནང་གི་མི་ཞིག་རེད། ང་ཡང་བསྐྱར་ཕྱིར་
ཟང་ཟིང་གི་གྲོང་ཁྱེར་ལ་ལོག་དགོས། མུ་མཐུད་དུ་ཤོད་དང་། ཁཱ་སེ་རེན་གྱིས་མོའི་ཨ་ཕའི་
བཀའ་ལ་ཉན་སྲིད་དམ།”
“མོས་ཁ་ལ་ཉན་པ་རེད།” ཁྱིམ་འཛིན་ཞལ་ཏ་མ་དེས་བཤད་རྒྱུར།
“མོས་ཨ་ཕར་བཅངས་པའི་བརྩེ་བ་དེས་སེམས་ཁོང་གི་བརྩེ་བ་ཐམས་ཅད་ལས་
གོ་གནས་ཨང་དང་པོ་ཟིན་ཡོད། ཁོས་མོར་ཁ་ཏ་བྱེད་དུས་ཁོང་ཁྲོ་ཏོག་ཙམ་ཡང་ལངས་
མེད་ཅིང་ངག་འཇམ་བྱམས་བརྩེ་ཡི་ཉམས་ཀྱིས་ཕྱུག་ཡོད། རང་གི་གཅེས་ཕྲུག་མ་ཤུལ་དུ་
བསྐྱུར་ཏེ་ཉེན་ཁ་ཆེ་བའི་དགྲ་ལག་ཏུ་ལྷུང་བར་འཇིགས་སྣང་གིས་ཁེངས་ན་ཡང་། ད་ལྟ་
ཁོས་བསྒྲུབ་ཐུབ་པ་ནི་ཤ་ཚ་བའི་མཛུབ་སྟོན་རེ་བྱེད་རྒྱུ་ལས་མ་འདས་ཤིང་། མི་ཚེ་འདིར་
མོའི་བག་ཆགས་ནང་འཇོག་ཐུབ་པའི་ཆེས་མཐའ་མཇུག་གི་ཁ་ཏ་སློབ་གསོ་དེ་ཡིན་པ་
དང་ཡང་འདྲ།ཉིན་ཁ་ཤས་འགོར་རྗེས་ཁོས་ང་ལ་བཤད་རྒྱུར།”
“ངས་རང་གི་ཚ་བོ་དེས་འཕྲིན་ཡིག་བསྐུར་ཡོང་བའམ་ཡང་ན་ཚུར་མགྲོན་དུ་
ཕེབས་པར་རེ་སྒུག་བྱེད་ཀྱིན་ཡོད། ཨེ་ལུན། སེམས་གཏམ་དྲང་མོར་ཤོད་དང་། ཁྱོད་ཀྱིས་
བལྟས་ན་ཁོ་ཇི་འདྲ་འདུག ཁོ་ཇེ་ལེགས་སུ་སོང་ཡོད་དམ། ཡང་ན་མི་བསམ་ཤེས་ཤིག་ཏུ་
གྱུར་ཡོད་དམ། ཕར་བལྟས་ན་ཁོ་ཇེ་བཟང་དུ་འགྲོ་སྲིད་དམ།”
“ཁོ་ཧ་ཅང་ཉམ་ཐག་རེད། སྐུ་ཞབས།” ངས་ལན་བཏབ་དོན། “ཁོ་ནར་སོན་ནས་
བསམ་ཤེས་ཤིག་ཏུ་འགྱུར་རག་བར་སྒུག་ཁོམ་མེད་པ་འདྲ། ངས་ཚིག་ཐག་གཅོད་ཐུབ་པ་
ཞིག་ལ། ཁོ་ནི་རང་གི་ཨ་ཕ་དང་མི་འདྲ། གལ་ཏེ་སྟབས་མ་ལེགས་པར་ཁཱ་སེ་རེན་ཁོ་
གཉེན་བསྒྲིགས་པ་ཡིན་ཡང་། མོ་གླེན་དྲགས་ནས་བསམ་བཞིན་ངན་ལང་དུ་བཏང་བ་
མིན་ན། ཁོ་འདུལ་ཐུབ་པ་ཐག་ཆོད་རེད། འོན་ཀྱང་། སྦྱིན་བདག་ལགས། ཁྱེད་ལ་ད་དུང་
སྐུ་དངོས་སུ་ཚ་བོ་དེར་རྒྱུས་ལོན་བྱེད་པའི་དུས་ཚོད་ཧ་ཅང་མང་པོ་ཞིག་ཡོད། ཁོ་གཉིས་
ཆ་འགྲིག་ཅིག་ཡིན་མིན་ལ་བརྟག་དཔྱད་གཏོང་ཆོག ཁོ་ད་དུང་ལོ་བཞི་ཡི་རྗེས་ནས་ད་
གཟོད་ན་ཚོད་ཡོངས་སུ་སྨིན་ངེས་རེད།”
ཨེ་ཏི་ཀ་ཡར་ལངས་ཏེ་སྒེའུ་ཁུང་འགྲམ་དུ་བསྐྱོད་ཅིང་། དངན་པ་ཞིག་འཐེན་ཞོར་
ཅི་མོའུ་ཏོན་གྱི་ལྷ་ཁང་གི་ཕྱོགས་སུ་རྒྱང་ལྟ་བྱེད། དེ་ནི་སྨུག་ལོང་འཐིབས་པའི་ཕྱི་དྲོ་ཞིག་
རེད། ཟླ་གཉིས་པའི་ཉི་འོད་གཉོམ་པོ་ཞིག་འཕྲོས་འདུག ང་ཚོས་མཐོང་ལམ་རབ་རིབ་ཀྱི་
ཁྲོད་ནས་དུར་སའི་ནང་གི་གསོམ་ཤིང་དེ་གཉིས་དང་ཐར་ཐོར་དུ་བཙུགས་པའི་དུར་བྱང་
སོགས་གསལ་ལ་མི་གསལ་ངང་མཐོང་ཡོང་།
“ངས་ནམ་རྒྱུན་གསོལ་འདེབས་བྱེད་ཀྱིན་ཡོད།” ཁོས་ཕལ་ཆེར་ཆིག་ལབ་རྒྱག་
པ་ལྟ་བུའི་ངང་ཚུལ་དང་བཅས་སྨྲས་དོན། “ཡུན་རིང་རེ་ཞིང་སྒུག་པའི་དོན་དག་མིག་
མདུན་དུ་སླེབས་དུས། དེ་ལས་ལྡོག་སྟེ་སྐྲག་སྣང་གིས་ཕྱི་ནུར་བྱེད་འདོད་བྱུང་། ངས་སྔོན་
ཆད་དེ་ལྟར་ཕྱིར་དྲན་བྱས་མྱོང་། ཉིན་དེར་ངས་མག་གསར་གྱི་གཟབ་འཕྱོར་སྤྲས་ནས་ལ་
ཁ་གན་བརྒྱུད་དེ་བག་གསར་བསུ་རུ་ཆས་པའི་སྣང་བརྙན་ཡིད་ལ་དྲན་བྱུང་། ཇི་འདྲའི་
དྲོད་སྐྱིད་ལྡན་པ་ལ། ཡིན་ནའང་ཕྱིར་དྲན་དེ་ད་དུང་ངས་རེ་སྒུག་བྱེད་ཀྱིན་པའི་ཕུགས་
བསམ་དེར་བསྡུར་ཐབས་མེད་དེ། མ་འོངས་པའི་ཟླ་བ་ཁ་ཤས་སམ་ཡང་ན་གཟའ་འཁོར་
འགའི་རྗེས་ནས། མི་རྣམས་ཀྱིས་ངའི་བེམ་པོ་ཁུར་ནས་གྲང་འཁྱག་གི་ས་དོང་ནང་སྦ་རྒྱུ་དེ་
ཡིན། ཨེ་ལུན། ཁཱ་སེ་ཆུང་བ་ཡོད་རྗེས། ང་ལ་སྐྱིད་སྣང་ཆེན་པོ་བྱུང་། དགུན་ཁའི་མཚན་
མོ་དང་དབྱར་ཁའི་ཉིན་མོ་གང་ཡིན་རུང་། མོ་ནི་ངའི་ཉེ་འགྲམ་དང་སེམས་ནང་གི་རེ་ལྟོས་
ཉག་གཅིག་ཡིན། སྔོན་ཆད་ངས་ཀྱང་དེ་འདྲའི་བདེ་སྐྱིད་ཚོར་མྱོང་། ཕ་གིའི་དུར་བྱང་དེ་
དག་གི་ཁྲོད་དུའམ། གནའ་བོའི་ལྷ་ཁང་དེའི་ཞབས་སུ། ང་རང་གཅིག་པུས་སྟོང་འདང་
བརྒྱབ་ཅིང་། ཤིན་ཏུ་རིང་བའི་དབྱར་ཟླ་དྲུག་པའི་མཚན་མོ་ཧྲིལ་བོར་མོའི་ཨ་མའི་དུར་
སའི་ལོགས་སུ་ཉལ་ནས། ནམ་ཞིག་རང་ཉིད་ཀྱང་དུར་ཁུང་འདིའི་ནང་མོ་དང་མཉམ་དུ་
དུར་སྦས་བྱས་ཏེ། གཏན་དུ་བདེ་བར་གཟིམ་པའི་རེ་སྨོན་ཡང་ཡང་ཞུས་མྱོང་།
ངས་ཁཱ་སེ་ཡི་དོན་དུ་ཅི་ཞིག་བསྒྲུབ་ཐུབ་བམ། ངས་མོའི་ཆེད་དུ་ཁུར་བའི་ཆེས་
མཇུག་མཐའི་འགན་འཁྲི་དེ་ཇི་ལྟར་བསྒྲུབ་དགོས་སམ། ངས་ལིན་ཏོན་ནི་ཧེ་ཟི་ཁི་ལེ་
ཧྥུའི་བུ་ཡིན་པར་ཕྱོགས་རིས་ཅི་ཡང་མི་བྱེད་ཅིང་། ཁོས་ངའི་གམ་ནས་མོ་ཕར་ཁྲིད་ན་
ཡང་དང་ལེན་བྱེད་མི་ཐུབ་པ་མེད། གཙོ་བོ་ང་འདས་རྗེས་མོར་སེམས་གསོ་བྱེད་ཐུབ་ན་
དེ་གས་ཆོག ཐ་ན་ཧེ་ཟི་ཁི་ལེ་ཧྥུ་ཡི་དམིགས་ཡུལ་མངོན་འགྱུར་བྱུང་སྟེ། ངའི་ལག་ནས་
ཆེས་མཇུག་མཐའི་བདེ་སྐྱིད་འདི་ཡང་བཙན་གྱིས་འཕྲོག་སོང་རུང་། ངས་དང་ལེན་བྱེད་
མི་ཐུབ་པ་མེད། འོན་ཀྱང་། ལིན་ཏོན་ཁོ་རང་མི་ཉམས་ཞན་ནུས་མེད་ཅིག་ཡིན་ཚེ། ཁོའི་
ཨ་ཕའི་ལག་ཆ་ཙམ་དུ་འགྱུར་ངེས་པས། ངས་བལྟས་བལྟས་རིག་རིག་ལ་མོ་ཧེ་ཟི་ཁི་ལེ་
གྷུའི་ལག་ལ་འཆོར་དུ་འཇུག་མི་འདོད། མོའི་མེ་ལྟར་འབར་བའི་བརྩེ་བའི་མེ་ལྕེ་གསོད་པ་
དེ་ཧ་ཅང་གདུག་རྩུབ་ཆེ་རུང་། ངས་སེམས་ཐག་བཅད་ཡོད། རང་ཉིད་འཇིག་རྟེན་གསོན་
ངོགས་ན་ཡོད་དུས། མོའི་སེམས་པ་ཇི་ལྟར་སྐྱོ་རུང་། ང་ཤི་རྗེས་ཁེར་རྐྱང་དུ་ལུས་དགོས་
རུང་། མོར་ཁས་ལེན་བྱེད་མི་སྲིད། གཅེས་ཕྲུག་མ། ངས་མོའི་ལས་དབང་འཇིག་རྟེན་བྱེད་
པོར་བཅོལ་དགོས་ཀྱང་རུང་། ཡང་ན་ང་རང་དུར་འཇུག་བྱེད་པའི་སྐབས་དེར་མོ་ཡང་
དུར་ཁུང་དུ་ཁྲིད་དགོས་ཀྱང་རུང་།” “མོའི་ལས་དབང་འཇིག་རྟེན་བྱེད་པོར་བཅོལ་
རོགས།” ངས་ལན་བཏབ་དོན། “སྟབས་མ་ལེགས་པར་ཁྱོད་ཉིད་ང་ཚོ་དང་གློ་བུར་དུ་ཁ་
འབྲལ་དགོས་ཚེ། ལྷ་ཆེན་པོས་ཐུགས་རྗེས་གཟིགས་རོགས། དོན་དག་དེ་འདྲ་མི་འབྱུང་
བར་སྨོན། བྱེད་པོའི་བཀའ་དགོངས་ཇི་བཞིན། ང་རང་འཇིག་རྟེན་གསོན་ངོགས་ན་ཡོད་
དུས། མོའི་གྲོགས་པོ་དང་བློ་སྟོན་པ་བྱེད་ངེས་ཡིན། སྲས་མོ་ཁཱ་སེ་རེན་ནི་བུ་མོ་ཡ་རབས་
ཤིག་རེད། ངས་མོར་བསམ་བཞིན་དུ་བྱ་སྤྱོད་ནོར་འཁྲུལ་ཅན་བཟོ་རུ་འཇུག་མི་སྲིད། ཡང་
གཅིག་བཤད་ན། སེམས་པ་བཟང་ན་ལམ་ཡང་བཟང་ངེས་རེད།”
དཔྱིད་ཀ་དངོས་སུ་སླེབས་བྱུང་། འོན་ཀྱང་ངེད་ཀྱི་སྦྱིན་བདག་གི་ལུས་སྟོབས་སླར་
གསོ་མ་བྱུང་། ལན་རེར་ཁོས་བུ་མོའི་འགྲོ་རོགས་འོག་ར་སྐོར་ནང་འཆམ་འཆམ་རེ་བྱེད་
ཐུབ་པ་ཙམ་རེད། མོ་ལོ་ན་ཆུང་ཞིང་ཉམས་མྱོང་ཞན་པས་ཨ་ཕ་འཆམ་འཆམ་དུ་འགྲོ་ཐུབ་
པ་ནི་ལུས་སྟོབས་སོས་པའི་རྟགས་མཚན་ཞིག་ཏུ་ངོས་བཟུང་འདུག དེའི་ཁར་ཁོ་ལ་རྟག་
ཏུ་ཚ་རྒྱག་གིན་ཡོད་པས་མིག་ཟུང་གི་འོད་མདངས་ཇེ་ཆེར་གྱུར་པ་མཐོང་བས། རང་གི་ཨ
ཕ་མྱུར་དུ་སངས་དྲག་འགྲོ་ངེས་རེད་སྙམ་ཡོད།
མོ་ལོ་བཅུ་བདུན་ལ་སོན་པའི་སྐྱེས་སྐར་གྱི་ཉིན་དེར། ཁོ་ཆུང་མ་འདས་མོའི་དུར་ས་
ཡོད་སར་ཡང་མ་སོང་། ཆར་བ་འབབ་ཀྱིན་འདུག་པས་ངས “དོ་དགོང་ཁྱོད་ཕྱི་རོལ་ལ་མ་
སོང་ན་ཆོག་གམ། སྐུ་ཞབས་ལགས།” ཞེས་དྲིས། ཁོས་ལན་བཏབ་དོན། “ཕྱི་རོལ་ལ་མི་
འགྲོ། ད་ལོ་ནུར་འགྱངས་ཡུད་ཙམ་བྱེད་དགོས།”
ཁོས་ཡང་བསྐྱར་ལིན་ཏོན་ལ་འཕྲིན་ཡིག་ཅིག་བཏང་སྟེ་ལན་གཅིག་འཕྲད་འདོད་
ཀྱི་རེ་བ་གསལ་བཤད་བྱས། གལ་ཏེ་ནད་ཁྲི་སྟེང་གི་ཕོ་གཞོན་དེ་ད་དུང་ཐུག་འཕྲད་དུ་ཡོང་
ཐུབ་པའི་དབང་དུ་བཏང་ན། ཁོའི་ཕ་རྒན་གྱིས་ཀྱང་ཡོང་དུ་འཇུག་ངེས་པ་ཁོ་ཐག་རེད་
མོད། མཇུག་མཐར་ཕོ་གཞོན་དེས་རང་གི་ཕ་རྒན་གྱི་བཀའ་བཀོད་འོག་འཕྲིན་ལན་ཞིག་
བསྐུར་བྱུང་། དེའི་ནང་ཁོ་རང་འཇོལ་མོའི་གཞིས་ཀར་མགྲོན་དུ་ཡོང་རྒྱུར་ཧེ་ཟི་ཁི་ལེ་ཧྥུ་
འཐད་པ་མི་འདུག ཡིན་ནའང་ཞང་པོས་ཁོ་ལ་དོ་ཁུར་གནང་བར་ཧ་ཅང་དགའ་བྱུང་ཟེར།
ཁོའི་རེ་བ་ནི་ནམ་ཞིག་ཕྱི་རུ་འཆམ་འཆམ་བྱེད་པའི་སྐབས་སུ། ཨ་ཞང་དང་ལན་གཅིག་
མཇལ་ཏེ་སེམས་ཀྱི་རེ་བ་ཞུ་འདོད་ཡོད་ལ། ཁོ་དང་མ་སྤུན་གཅེན་མོ་བར་གྱི་འབྲེལ་ཐག་
མི་གཅོད་པར་སྨོན་ཞེས་བྲིས་འདུགའཕྲིན་ཡིག་གི་ནང་དོན་ཚན་པ་དེ་ཧ་ཅང་སྟབས་བདེ་
ཞིག་འདུག་པས་ཧ་ལམ་ཁོས་
བྲིས་པ་འདྲ། ཁཱ་སེ་རེན་དང་ངོ་འཕྲད་ཐུབ་པའི་ཆེད་དུ་ཁོས་རང་བཞིན་ངང་ཁ་འཇམ་
ཚིག་བཟང་གིས་རེ་ཞུ་མང་པོ་ཞིག་འབུལ་ངེས་པ་ཧེ་ཟི་ཁི་ལེ་ཧྥུས་གསལ་བོ་ཤེས་ཡོད།
ཁོས་འདི་ལྟར་བྲིས་འདུག
“ངས་མོ་རང་ཁྱིམ་དུ་ཡོང་དགོས་ཟེར་བ་མིན། ཁྱོད་ཀྱིས་མོ་ངེད་ཚང་ལ་ཡོང་
དུ་མི་འཇུག་ལ། ཨ་ཕས་ང་ཁྱོད་ཚང་ལ་འགྲོ་རུ་མི་འཇུག་པའི་དབང་གིས་རྗེས་ཕྱོགས་
ངེད་གཉིས་ངོ་འཕྲད་པའི་རེ་བ་གཏན་ནས་མེད་སོང་བ་ཡིན་ནམ།སྟབས་བདེ་དུས་ཤིག་
ལ། ཁྱོད་ཀྱིས་མོ་ཁྲིད་དེ་རི་ཁྱིམ་ལ་ཕེབས་རོགས། ངེད་གཉིས་ཀས་ཁྱོད་ཀྱི་མིག་མདུན་
ནས་ཁ་བརྡ་རེ་བྱས་པས་ཆོག ངེད་གཉིས་ཀས་འདི་ལྟར་གཏན་ནས་འབྲེལ་ཐག་གཅོད་
དགོས་པའི་བྱ་སྤྱོད་མ་རུང་བ་ཅི་ཡང་བསྒྲུབས་མ་མྱོང་། ཁྱོད་ཀྱང་ངའི་དོན་དུ་འཚིག་
པ་ཟ་མི་སྲིད། ཁྱོད་ང་ལ་སྡང་དགོས་དོན་མེད། དེ་ཁྱོད་ཀྱིས་ཀྱང་ཁས་ལེན་ངེས་རེད།
སྙིང་ནས་བརྩེ་བའི་ཞང་པོ་ལགས། སང་ཉིན་ང་ལ་སེམས་ཐག་ཉེ་བའི་འཕྲིན་ལན་ཞིག་
བསྐུར་རོགས། འོས་འཚམ་གྱི་ས་གནས་ཤིག་ཏུ་ངེད་གཉིས་ངོ་འཕྲད་རྒྱུར་ཆོག་མཆན་
གནང་རོགས། ས་ཆ་གང་ཡིན་རུང་ཆོག འཇོལ་མོའི་གཞིས་ཀ་མིན་ན་འགྲིག་ཡོད།
གལ་ཏེ་ང་ཚོ་ལན་གཅིག་འཕྲད་ན། ཁྱོད་ཀྱིས་ང་དང་ངའི་ཨ་ཕའི་གཤིས་ཀ་གཏན་ནས་
མི་འདྲ་བ་ཤེས་ངེས། ཁོས་ནམ་རྒྱུན་ང་ཁོའི་བུ་མ་རེད་ཁྱོད་ཀྱི་ཚ་བོ་རེད་ཟེར། སྤྱིར་ང་
ཁཱ་སེ་རེན་དང་བསྡུར་ཐབས་མེད། ང་ལ་ཞན་ཆ་ཡོད། འོན་ཀྱང་མོས་གུ་ཡངས་གནང་
ཐུབ་ཡོད། མོའི་ཆེད་དུ་ཁྱོད་ཀྱིས་ཀྱང་ང་ལ་གུ་ཡངས་གནང་རོགས། ཁྱོད་ཀྱིས་ངའི་བདེ་
ཐང་སྐོར་ཤེས་འདོད་ན་ལུས་ཟུངས་སླར་སོས་ཡོང་བཞིན་པའི་སྒང་རེད། ཡིན་ནའང་
གལ་ཏེ་རེ་ཐག་རྩ་བ་ནས་བཅད་དེ་མི་ཚེ་འདིར་ཁེར་རྐྱང་ངང་སྡོད་དགོས་པའམ། ཡང་
ན་ང་ལ་གཏན་ནས་སྤྲོ་སྣང་དང་དགའ་མོས་མེད་པའི་མི་དེ་དག་དང་མཉམ་དུ་འཚོ་བ་རོལ་
དགོས་ཚེ། ངའི་ལུས་སེམས་ལ་གསོན་ཤུགས་རྒྱས་ཐབས་ག་ལ་ཡོད་ཨང་།” ཨེ་དི་
ཀས་བྱིས་པ་དེར་གདུང་སེམས་བཅངས་ཡོད་ན་ཡང་ཁོའི་རེ་བ་དེ་ཁས་ལེན་མ་བྱས། རྒྱུ་
མཚན་ནི་ཁོ་ཁཱ་སེ་རེན་དང་མཉམ་དུ་ཕར་འགྲོ་མི་སྲིད། ཁོས་དབྱར་ཁ་སླེབས་རྗེས་བྱིས་
པ་གཉིས་ངོ་འཕྲད་ཐུབ་ཀྱང་སྲིད་ཟེར། དུས་ཡུན་དེའི་ནང་ལ་ཁོས་ལིན་ཏོན་ལ་འཕྲིན་
ཡིག་མང་པོ་བསྐུར་ཆོག་ཟེར། སྦྱིན་བདག་གིས་ད་དུང་འཕྲིན་པའི་ནང་དུ་རང་ནུས་
ཅི་ཡོད་ཀྱིས་བྱིས་པ་དེར་ཁ་ཏ་དང་སེམས་གསོ་བྱས་ཏེ་ལུས་ཕུང་བདེ་ཐང་ཡོང་བའི་རེ་
སྨོན་བརྗོད་སོང་།
ལིན་ཏོན་ཆུང་བས་ཨ་ཕའི་ཁར་ཉན་ཡོད་ཚོད་རེད། གལ་ཏེ་ཁོ་ལ་ཚོད་འཛིན་
བྱེད་མཁན་ཞིག་མེད་ཚེ། ཁོས་འཕྲིན་ཡིག་ནང་རང་སྣང་གང་ཤར་སྒོས་ལེ་བདའ་དང་
་སྔགས་མང་པོ་བཏོན་ཏེ་ཅི་ཡིན་འདི་ཡིན་མི་ཤེས་པ་ཞིག་བཟོ་ངེས་རེད། ཡིན་ནའང་
ཁོའི་ཨ་ཕས་མིག་ཟུང་ཧྲིག་གེར་ཁོ་ལ་ཅེར་ནས་ལྟ་རྟོག་བྱེད་ཀྱིན་ཡོད་ངེས། སྦྱིན་བདག་
ལ་ཚུར་བསྐུར་བའི་འཕྲིན་ཡིག་གི་ཡིག་འབྲུ་རེ་རེར་ཡང་ནན་ཏན་གྱིས་ལྟ་རྟོག་བྱས་
ཡོད་ངེས་རེད། དེ་བས་ཁོའི་སེམས་སུ་རང་གི་སྙུང་གཞི་དང་འཁང་ར་འབའ་ཞིག་དྲན་
གྱིན་ཡོད་རུང་འཕྲིན་ཡིག་ནང་དེའི་སྐོར་གཏན་ནས་གླེང་མེད། དེ་ལས་ལྡོག་སྟེ་ཤིན་ཏུ་
སྙན་པའི་ངག་ཚིག་གིས་ཁོ་དང་ཁོའི་གྲོགས་པོའམ་རང་ཉིད་དགའ་བའི་མི་དང་སོ་སོར་
ཕྲལ་བའི་སྡུག་བསྔལ་གླེང་ཞིང་། ཞར་དང་ཞོར་ནས་ད་དུང་སྐུ་ཞབས་ལིན་ཏོན་ལ་གང་
མགྱོགས་སྒོས་ཁཱ་སེ་རེན་དང་ཁོ་གཉིས་ཐུག་འཕྲད་ཅིག་བྱེད་དུ་འཇུག་དགོས་པའི་དྲན་
སྐུལ་བྱས་ཡོད་དེ། ཁ་ཡག་ཚིག་སྙན་གྱིས་བསླུ་བྲིད་ཙམ་མིན་པ་ར་སྤྲོད་ཅིག་མ་བྱས་
ན། ཁོ་ལ་སེམས་ཁྲལ་དང་དོགས་པ་ཆེ་ཚུལ་གླེང་ཡོད། ཁྱིམ་ནང་དུ་ཁཱ་སེ་རེན་ཡང་རམ་
འདེགས་པ་ཡག་པོ་ཞིག་ཡིན་ཏེ། མདོར་ན་ཁོ་གཉིས་ཀས་ཕྱི་བཙིར་ནང་གནོན་བྱས་
མཐར་སྦྱིན་བདག་གི་བློ་ཁ་གཞི་ནས་བསྒྱུར་སོང་། མཇུག་མཐར་ངའི་ལྟ་རྟོག་འོག་ཧ་ལམ་
གཟའ་འཁོར་རེར་ཐེངས་གཅིག་འཕྲད་དེ། གཞིས་ཀ་དང་ཆེས་ཐག་ཉེ་བའི་ཞིང་ཚིགས་
སུ་མཉམ་དུ་རྟ་ཞོན་པའམ་འཆམ་འཆམ་བྱེད་ཆོག་པའི་གནང་བ་བསྩལ་བ་རེད། འོན་
ཀྱང་དོན་དུ་དབྱར་ཟླ་དྲུག་པ་ཚེས་ན་ཡང་ལིན་ཏོན་ཆུང་བའི་ལུས་ཕུང་ཉིན་རེ་བཞིན་
ཇེ་སྡུག་ཏུ་འགྲོ་བཞིན་ཡོད་འདུག
སྦྱིན་བདག་གིས་ལོ་རེའི་ཡོང་འབབ་ལས་ཁག་ཅིག་ལོགས་སུ་བླངས་ཏེ་བུ་མོའི་རྒྱུ་
ནོར་གྱི་མིང་ཐོག་ནས་གསོག་ཉར་བྱས་ཡོད། ཡབ་མེས་ཀྱི་གཞིས་ཀ་འདི་ཡང་མོར་དབང་
བར་བྱེད་དགོས་ཏེ། རེ་ཞིག་ཁྱིམ་ནས་ཕྱི་ལ་འགྲོ་དགོས་བྱུང་རུང་ཡུན་རིང་མ་འགོར་བར་
ཕྱིར་ལོག་ཐུབ་པ་ཞིག་བྱུང་ན་ཆོག་སྙམ་ཡོད་འདུག དམིགས་ཡུལ་དེ་འགྲུབ་པར་བྱེད་
དགོས་ན། ཐབས་ལམ་ཉག་ཅིག་ནི་ཁོའི་ཁྲིམས་མཐུན་གྱི་རྒྱུད་འཛིན་པ་དང་རང་གི་བུ་མོ་
གཉིས་གཉེན་སྒྲིག་བྱེད་རྒྱུ་དེ་རེད། ཡིན་ནའང་ཁོས་ཧ་གོ་མེད་པ་ཞིག་ནི། རང་གི་རེ་བ་
བཅངས་སའི་རྒྱུད་འཛིན་པ་དེ་ཡང་ཁོ་དང་འདྲ་བར་ལུས་ཕུང་མགྱོགས་པོར་ཇེ་སྡུག་ཏུ་
འགྲོ་བཞིན་ཡོད་པ་དེ་རེད། མི་གཞན་དག་གིས་ཀྱང་དོན་དེ་ཤེས་མེད་པ་ང་ལ་ཡིད་ཆེས་
ཡོད། རྒྱུ་མཚན་ནི་ད་བར་དུ་རི་ཁྱིམ་ལ་གསོ་བཅོས་བྱེད་དུ་ཕེབས་མཁན་སྨན་པ་ཞིག་
མཐོང་མ་བྱུང་ལ། སྐུ་སྲས་ཧེ་ཟི་ཁི་ལེ་ཧྥུ་ཡི་བདེ་ཐང་སྐོར་གྱི་གནས་ཚུལ་ཚུར་འཆད་དུ་
ཡོང་མཁན་ཞིག་ཀྱང་མི་འདུག
སྐབས་དེར་ངའི་སེམས་སུ་ཡང་རང་གི་སྔོན་ཆད་ཀྱི་སེམས་ཁུར་དེ་ཚོ་ནི་དགོས་མེད་
ཅིག་རེད། ཕལ་ཆེར་ཁོའི་ལུས་ཕུང་ཉིན་རེ་བཞིན་ཇེ་བདེར་འགྲོ་བཞིན་ཡོད་ཀྱང་སྲིད་
སྙམ་བྱུང་། རྒྱུ་མཚན་ནི་ཁོའི་འཕྲིན་ཡིག་ནང་ཐང་རྒོད་དུ་རྟ་རྒྱུགས་བྱེད་དུ་སོང་བའམ་
ཡང་ན་འཆམ་འཆམ་དུ་སོང་རབས་མང་པོ་གླེང་ཡོད་པས་རེད། བྲེལ་ཤ་འདྲེས་མའི་ཁ་
ཚིག་ལ་ཉན་ན་ཁོའི་སེམས་གཏིང་དུ་རེ་སྒུག་གིས་ཁེངས་ཡོད་པའི་སྣང་བ་ཞིག་བྱིན་
ཡོང་། ཕ་རྒན་ཞིག་གིས་རང་གི་བུ་ལ་དེ་འདྲའི་བཙན་སྐུལ་བྱེད་ཅིང་། གནག་སེམས་
འཆང་ངེས་པ་སུ་ཡིས་སེམས་ལ་དྲན་སྲིད་དམ། ངས་རྗེས་སུ་ད་གཟོད་ཧ་གོ་བ་ཡིན། མ་
གཞི་ཡོད་ཚད་ཧེ་ཟི་ཁི་ལེ་ཧྥུ་ཡིས་ལིན་ཏོན་ཆུང་བར་བཙན་སྐུལ་བྱས་པ་ལས་བྱུང་བ་སྟེ།
བྲེལ་ཤ་སློང་བའི་རེ་ཞུ་དང་སེམས་འདུན་དེ་དག་ནི་ཁོ་ལ་བཙན་གྱིས་འབྲི་རུ་བཅུག་པ་
རེད་ཨང་། ཁོས་རང་གི་བུ་ཡི་སྲོག་ཤོར་ལ་ཉེ་བ་མཐོང་ཞིང་ཡུན་རིང་བཀོད་སྒྲིག་བྱས་པའི་
ཧམ་པའི་གཡོ་ཇུས་དག་ངལ་བ་འབྲས་མེད་དུ་འགྱུར་ཉེན་ཡོད་པ་ཧ་གོ་བས། དོན་དག་
དེར་ཚོད་འཛིན་བྱེད་པའི་གོམ་ཁ་ཇེ་མགྱོགས་སུ་བཏང་བ་རེད་འདུག

ལེའུ་ཉེར་དྲུག་པ།

དབྱར་གཞུང་ཧྲིལ་བོ་ཕལ་ཆེར་རྫོགས་ལ་ཉེ་དུས། ཨེ་དི་ཀས་ད་གཟོད་གཞོན་ནུ་དེ་
གཉིས་ཀའི་རེ་ཞུ་དང་ལེན་བྱས་པས། དེ་མུར་ཁཱ་སེ་རེན་དང་ངེད་གཉིས་རྟར་ཞོན་ནས་
མོའི་མ་སྤུན་ནུ་བོར་འཕྲད་དུ་ཕྱིན། དེ་ནི་སྨུག་ཙད་ཆེ་བའི་ཉིན་མོ་ཞིག་རེད། ཉི་འོད་
མཐོང་རྒྱུ་མེད་ལ་ནམ་མཁར་སྤྲིན་པ་སྲབ་མོ་རེ་འགའ་རྒྱུ་བཞིན་ཡོད། དེ་དག་ནི་ཤིན་ཏུ་
ནག་ཅིང་སྟུག་པ་ཆར་བ་འབབ་ཁ་མའི་སྤྲིན་པ་དེ་འདྲ་མ་རེད། ང་ཚོ་སྔོན་མ་ནས་ཁ་ཆད་
བྱས་པའི་ལམ་གྱི་བཞི་མདོའི་ལམ་རྟགས་རྡོ་ཕུར་ཡོད་ས་དེར་སླེབས་དུས། ཕྱུགས་རྫི་ཆུང་
ཆུང་ཞིག་མ་གཏོགས་མོའི་མ་སྤུན་ནུ་བོ་མཐོང་མ་བྱུང་། ཕྱུགས་རྫི་ཆུང་ཆུང་དེས་ཁོའི་སྐད་
ཅིག་ཁྱེར་ཡོང་འདུག
“སྐུ་སྲས་ལིན་ཏོན་རི་ཁྱིམ་གྱི་ཚུར་ལོགས་ཤིག་ཏུ་བསྡད་ཡོད། གལ་ཏེ་ཁྱོད་ཚོ་ད་
དུང་མདུན་ལ་ཅུང་ཟད་འགྲོ་ཐུབ་ན། ཁོས་ཁྱོད་ཚོར་བཀའ་དྲིན་ཞུ་ངེས་ཡིན” ཟེར།
“དེ་འདྲ་ཡིན་ན་ཁོས་རང་གི་ཞང་པོའི་བཀའ་རྒྱ་དང་པོ་མ་བརྩིས་པ་རེད་དམ།”
ངས་བསམ་འཆར་བཤད་དོན། “སྦྱིན་བདག་གིས་ང་ཚོ་ས་མཚམས་ནས་ཕར་འགྲོ་
མི་རུང་གསུངས། ད་ནི་ས་མཚམས་ནས་བརྒལ་ལ་ཉེ།”
“འདི་ལྟར་བྱེད། ང་ཚོ་ཁོ་ཡོད་སར་ཐོན་རྗེས་རྟ་ཁ་བསྐོར་ནས་ཕྱིར་ལོག་ཆོག” ངའི་
འགྲོ་རོགས་མས་ལན་བཏབ་དོན། “སྐབས་དེར་ང་ཚོ་ཕྱིར་རང་ཁྱིམ་ལ་ཐད་ཀར་ལོག་
ཆོག”འོན་ཀྱང་ས་དེ་ཁོའི་ཁྱིམ་དང་ཐག་ཤིན་ཏུ་ཉེ་ཞིང་དབྱིན་ལེ་གཅིག་གི་བཞི་ཆའི་
གཅིག་ཙམ་ལས་མེད་པ་སུ་ཡིས་དྲན་སྲིད་དམ། ཁོས་རྟ་ཡང་ཁྲིད་ཡོང་མི་འདུག་པས་ང་
ཚོས་ཀྱང་རྟ་བཏང་སྟེ་རྩྭ་ཟ་རུ་བཅུག ཁོ་ཐང་རྒོད་དུ་གློ་ཉལ་བྱས་ཏེ་བསྡད་འདུག ང་ཚོ་
ཕར་གམ་དུ་བཅར་བ་ན། ད་གཟོད་ཡར་ལངས་ཏེ་བསུ་བའི་རྣམ་འགྱུར་ཞིག་བསྟན་བྱུང་།
ཡིན་ནའང་ཁོའི་གོམ་སྟབས་དེ་འདྲའི་གཉོམ་ཞིང་ཟུངས་ཟད་པ་དང་། གདོང་མདོག་རབ་
ཏུ་སྐྱ་བོ་ཡིན་པ་མཐོང་བས་ངས་ལམ་སེང་སྐད་ཅོར་བརྒྱབ་པ་ཡིན།
“ཨ་ཙི། སྐུ་སྲས་ཧེ་ཟི་ཁི་ལེ་ཧྥུ། ད་ནངས་ཞོགས་པ་ཁྱོད་འཆམ་འཆམ་དུ་ཡོང་ན་
འགྲིག་གམ། ཁྱོད་ཀྱི་གནས་སྟངས་དེ་འདྲའི་མི་ལེགས་པ་ལ་ཨང་།”
ཁཱ་སེ་རེན་གྱིས་ཁོར་ཞིབ་ལྟ་བྱེད་ཞོར། སྐྱོ་སྣང་དང་ཧ་ལས་པའི་རྣམ་འགྱུར་རེས་མོས་
སུ་མངོན་གྱིན་གདའ། མ་གཞི་མོའི་ངག་སྒོར་ཐོན་ལ་ཉེ་བའི་དགའ་འབོད་དེ་གློ་བུར་དུ་ཧ་
ལས་པའི་ཨག་སྐད་དུ་གྱུར། ཁོ་གཉིས་ཡུན་རིང་བྲལ་མཐར་འཛོམས་པ་ཡིན་པས་མ་གཞི་
རྟེན་འབྲེལ་ཞུ་འོས་མོད། ད་ལྟ་ནི་ཁོའི་སྙུང་གཞི་དང་འབྲེལ་བའི་སེམས་ཁྲལ་གྱི་དྲི་བ་ཁོ་
ན་ལས་མི་འདུག
“སྐྱོན་མེད། ཅུང་ཟད་ཇེ་ཡག་རེད། ཅུང་ཟད་བཟང་།”
ཁོས་དབུགས་ཧལ་ཧལ་ངང་དེ་ལྟར་བཤད་ཀྱིན་ལུས་པོ་འདར་བ་དང་། མོའི་ལག་
པར་དམ་དུ་འཇུས་ཏེ་མི་གཏོང་བར་བལྟས་ན། མོ་ནི་རང་གི་བརྟེན་ས་ཁེན་ས་ཞིག་ཏུ་
བརྩིས་ཡོད་པ་འདྲ། ཁོས་དཔའ་ཞུམ་པའི་མིག་མདངས་དང་བཅས་མོའི་ལུས་ལ་ལྟ་བཞིན་
ཡོད་ཅིང་། མིག་འབྲས་སྔོན་པོ་དེ་གཉིས་གཏིང་ཏུ་ལྷུང་འདུག ཁོར་མ་གཞི་ནས་གསོན་
ཤུགས་དང་ངར་ཤུགས་མེད་པའི་ཁར་ད་ལྟ་ནི་སྐྱ་ཟད་སྔོ་ཐུག་ཅིག་ལས་ཅི་ཡང་ལྷག་མེད།
“ཡིན་ཡང་ཁྱོད་ཀྱི་ནད་ཇེ་སྡུག་ཏུ་ཕྱིན་འདུག”
ཁོའི་མ་སྤུན་གཅེན་མོས་རང་གི་ལྟ་ཚུལ་མ་བསྒྱུར་བར་དེ་ལྟར་བཤད། “ངས་ཐེངས་སྔོན་
མ་ཁྱོད་མཐོང་བ་དང་བསྡུར་ན་ཇེ་སྡུག་ཏུ་སོང་འདུག ཁྱོད་ཤ་སྐམ་འདུག ད་དུང་།"
“ང་ཐང་ཆད་པ་རེད།” ཁོས་བྲེལ་འཚུབ་ངང་མོའི་ཚིག་མཚམས་བཅད་དེ།
“གནམ་གཤིས་ཚ་བ་ཆེ་བས་ངེད་གཉིས་འཆམ་འཆམ་ལ་འགྲོ་ཐབས་མི་འདུག དེ་
ལས་འདི་རུ་ངལ་གསོ་བྱས་ན་བཟང་། ང་ཉིན་རྒྱུན་ཞོགས་པར་ལུས་ཕུང་དེ་འདྲ་མི་བདེ།
ཨ་ཕས་ང་འཚར་ལོངས་བྱུང་ཚད་ཧ་ཅང་མགྱོགས་ཟེར།”
ཁཱ་སེ་ཡང་བྱ་ཐབས་ཟད་དེ་ས་རུ་བསྡད་པ་དང་། ཁོ་ནི་མོའི་འགྲམ་དུ་གློ་ཉལ་བྱས་སོང་།
“ས་འདི་ནི་ཁྱོད་ཀྱིས་གླེང་བའི་དག་ཞིང་དང་འདྲ་འདུག”
མོས་དེ་ལྟར་བཤད་ཀྱིན་ཧ་ཅང་དགའ་བའི་རྣམ་འགྱུར་སྟོན་ཅི་ཐུབ་བྱས་སོང་། “ཁྱོད་
ཀྱིས་དོན་དེ་དྲན་བྱུང་ངམ། ངེད་གཉིས་ཀས་སྔོན་ཆད་བཤད་མྱོང་། འུ་གཉིས་སོ་སོའི་
སེམས་སུ་ཆེས་སྐྱིད་པར་འདོད་པའི་ས་ཆ་རུ། ཆེས་སྐྱིད་པར་འདོད་པའི་འཚོ་བ་རོལ་
སྟངས་ལྟར་ཉི་མ་ཁ་ཤས་བསྐྱལ་ཞེས་བཤད་མྱོང་། ས་འདི་ཁྱོད་ཀྱི་ཕུགས་བསམ་དང་ཐག་
ཉེ་བོ་འདུག ནམ་མཁར་སྤྲིན་པ་ཡོད་ལ། སྤྲིན་པ་དེ་དག་ནི་ཇི་འདྲའི་ཡང་ཞིང་བདེ་
འབོལ་ལེར་གནས་པས། ཉི་འོད་ལས་ཀྱང་ཡག་པོ་འདུག གཟའ་འཁོར་རྗེས་མ་ཁྱོད་ཇེ་
བདེར་སོང་ན། ངེད་གཉིས་རྟར་ཞོན་ནས་གཞིས་ཀའི་ནགས་རའི་ནང་ལ་སོང་སྟེ་ངའི་
ཕུགས་བསམ་གྱི་འཚོ་བར་མཉམ་རོལ་བྱེད།” སྔོན་ཆད་བཤད་པའི་དོན་དག་དེ་རྣམས་
ཕལ་ཆེར་ལིན་ཏོན་གྱིས་བརྗེད་ཚར་ཡོད་པ་འདྲ། མོས་ཁ་བརྡ་འདྲ་མིན་སྣ་ཚོགས་བྱས་
ཀྱང་ལིན་ཏོན་ལ་ཚིག་རྔ་མཐུད་དུ་འཇུག་དཀའ་བར་སྣང་། ཁོ་ནི་མོས་ད་སྔོན་གླེང་བའི་
ཕུགས་བསམ་གྱི་འཚོ་བ་རོལ་སྟངས་ཟེར་བ་སོགས་ལ་སྤྲོ་སྣང་རྩ་བ་ནས་མི་འདུག གལ་ཏེ་
ཁོ་ལ་སྤྲོ་སྣང་ཡོད་པའི་སྐད་ཆ་ཞིག་མོར་ཤོད་ཅེས་སྐུལ་ན་ཡང་བཤད་རྒྱུ་མེད་ཚོད་རེད།དེ་
བས་ད་ནི་མོའི་ཡི་ཆད་ཀྱི་རྣམ་འགྱུར་ཡང་འགོག་མེད་ངང་མངོན་གྱིན་གདའ།
ཁོ་ནི་ཧ་ལམ་མི་གཞན་པ་ཞིག་ཏུ་གྱུར་པ་དང་འདྲ་བར་འཕག་འགུལ་ཙམ་ཡང་མི་བྱེད། སྔོན་
ཆད་བྱིས་པ་བསམ་མེད་ཅིག་ལྟར་རང་གཤིས་འཁྱོག་པོས་མི་ལ་གཅེས་
སློང་བར་དགའ་ལ། ཁ་ཡག་ཚིག་སྙན་རེ་བཤད་ན་ཁོང་ཁྲོ་ཉི་ཚེ་བ་དེ་ཡང་སྐད་ཅིག་ལ་
དགའ་སྤྲོར་བསྒྱུར་ཐུབ་མོད། འོན་ཀྱང་དེ་རིང་གང་ལ་ཡང་སྤྲོ་སྣང་མེད་པའི་བེམ་གཟུགས་
ཤིག་དང་མཚུངས། བྱིས་པའི་བྱ་སྤྱོད་སྐོར་ལོག་བསྟན་ཏེ་ཁོང་ཁྲོ་ལངས་ཤིང་། ཨུ་ཚུགས་
མཐར་སྐྱེལ་བྱེད་པ་སོགས་ནི་མི་གཞན་གྱིས་རང་ལ་དོ་སྣང་ཡོང་ཆེད་ཡིན་མོད། ད་ལྟ་ཁོ་
ལ་དེའི་འདོད་པ་ཡང་མེད་པར་གདོང་ལ་ཐལ་མདོག་མངོན་པའི་ནད་པ་ཞིག་དང་འདྲ་
བར་སེམས་ཁམས་རབ་ཏུ་སྡུག་པས། རང་ཉིད་ཁོ་ན་བསམས་པ་ལས་མི་གཞན་གྱི་སེམས་
གསོའི་ངག་ལ་ཡང་རྣ་བ་མི་གཡོར་ཞིང་། གཞན་གྱི་སྤྲོ་སྣང་གིས་ཁེངས་པའི་རྣམ་འགྱུར་
དེ་ཧ་ལམ་ཁོ་ལ་མཚོན་ན་ཆེད་དུ་བརྙད་བརྐོས་པ་ལྟར་གྱུར་ཡོད་པར་སྣང་། ང་དང་འདྲ་
བར་ཁཱ་སེ་རེན་གྱིས་ཀྱང་སྣང་ཚུལ་དེར་མཉམ་འཇོག་བྱུང་འདུག ངེད་གཉིས་ཀས་འདུག་
གྲོགས་བྱེད་པ་ནི་ཁོ་ལ་མཚོན་ན་སྡུག་གི་ཁུར་བོ་ཞིག་ལས་དགའ་འོས་པའི་དོན་དག་ཅིག་
མིན་པ་འདྲ། དེ་བས་མོས་ཀྱང་ཐེ་ཚོམ་མེད་པར་ང་ཚོ་ལམ་སེང་རང་རང་སར་ཁ་གྱེས་
ཆོག་ཅེས་སྨྲས་བྱུང་།
བློ་ཡུལ་ལས་འདས་པ་ཞིག་ལ་བསམ་ཚུལ་དེས་ལིན་ཏོན་རབ་རིབ་ལྡབ་ལྡིབ་ཀྱི་ངང་
ཚུལ་ལས་སད་པར་བྱས་ཤིང་། ཧ་ཅང་ཡ་མཚན་པའི་རྣམ་འགྱུར་ཞིག་བསྟན་བྱུང་། ཁོས་
སྐྲག་སྐྲག་འདར་འདར་ངང་འཇིགས་རུང་གི་རི་ཁྱིམ་ལ་ལྟ་ཙམ་བྱེད་ཞོར། མོར་ད་དུང་
ཡུད་ཙམ་ལ་སྡོད་རོགས་ཞེས་ཞུ་བ་ཕུལ་སོང་།
“ཡིན་ནའང་ངས་བལྟས་ན།”
ཁཱ་སེ་རེན་གྱིས་བཤད་དོན། “ཁྱོད་ནི་ཁྱིམ་དུ་བསྡད་ན་འདིར་བསྡད་པ་ལས་སྐྱིད་
ཀྱིན་ཡོད་ཚོད་རེད། ངས་ཧ་གོ་སོང་། ངས་དེ་རིང་ཁྱོད་དགའ་རུ་འཇུག་ཐུབ་རྒྱུ་མ་རེད། ངས་
གཏམ་རྒྱུད་བཤད། གླུ་གཞས་བཏང་། ཁ་བརྡ་བྱས་ན་ཡང་གོ་མ་ཆོད། ཟླ་བ་དྲུག་གི་རིང་
འདིར། ཁྱོད་ནི་ང་ལས་ལྟ་རྒྱ་ཐོས་རྒྱུ་ཅན་ཞིག་ཏུ་གྱུར་ཡོད་ཚོད་རེད། ངས་ཉི་མ་གཏོང་བྱེད
ཀྱི་ཐབས་ཤེས་ཙག་ཙིག་དེ་ཙམ་གྱིས་ཁྱོད་ལ་སྤྲོ་བ་སྟེར་ཐུབ་ས་མ་རེད། ཡང་མིན་ན། ངས་
ཁྱོད་ཅུང་ཟད་དགའ་རུ་འཇུག་ཐུབ་ན། ང་ད་དུང་ཡུད་ཙམ་བསྡད་ཀྱང་ཆོག”
“ཁྱོད་མ་འགྲོ། ངལ་གསོ་ཏོག་ཙམ་བྱོས་དང་།”
ཁོས་ལན་བཏབ་དོན། “ཁཱ་སེ་རེན། ངའི་ལུས་ཕུང་ཧ་ཅང་ཞན་པར་མ་འདོད། དེ་
ལྟར་བཤད་མི་རུང་། གཙོ་བོ་དེ་རིང་སྨུག་ཙད་ཤིན་ཏུ་ཆེ་བས་ང་རང་ཐང་ཆད་པས་རེད།
ཁྱོད་མ་ཐོན་སྔོན་ལ་ང་ཡར་འགྲོ་མར་འགྲོ་མང་པོ་བྱས་ཟིན། ང་རྐང་ཐང་དུ་འགྲོ་རྒྱུ་མང་
དྲགས་པས་རེད། ཨ་ཞང་ལ་ངའི་ལུས་པོ་ཤིན་ཏུ་སྡུག་ཅེས་མ་བཤད་རོགས། ཆོག་གམ།”
“ངས་ཨ་ཕར་ཁྱོད་ཀྱི་སྐད་ཆ་ཇི་བཞིན་བཤད་ངེས་ཡིན། ལིན་ཏོན། ཁྱོད་ཀྱི་བདེ་ཐང་
གི་སྐོར་ནས། ངས་ངོ་མ་དེ་ལྟར་རྫུན་བཤད་ཐབས་མི་འདུག” ངེད་ཚང་གི་སྲས་མོས་བསམ་
འཆར་བཏོན་བྱུང་། མོ་ཡ་མཚར་བའི་རྒྱུ་མཚན་ནི་དོན་ངོ་མར་ལིན་ཏོན་ཆུང་བའི་ལུས་ཕུང་
མི་བདེ་རུང་ད་དུང་བདེ་ཐང་ཡིན་ཞེས་ཨུ་ཚུགས་རྒྱག་དོན་ཅི་ཡིན་ནམ། དེ་ནི་རྫུན་ཤ་སྟག་
ཡིན་པས་རེད། “གཟའ་འཁོར་རྗེས་མའི་གཟའ་ཕུར་བུའི་ཉིན་ཁྱོད་ཡང་བསྐྱར་འདིར་ཤོག
ཁྱོད་ཀྱི་ཨ་ཕས་ཁྱོད་ཡོང་དུ་བཅུག་པར་ངའི་ཚབ་ཏུ་བཀའ་དྲིན་ཆེ་ཞུ་རོགས། ངས་ཁོ་ལ་
བཀའ་དྲིན་སྙིང་ནས་ཞུ། ཁཱ་སེ་རེན། ད་དུང་། གལ་ཏེ་ཁྱོད་ངའི་ཨ་ཕར་འཕྲད་དེ་ཁོས་ངའི་
གནས་ཚུལ་དྲིས་ན། ཁོ་ལ་ང་ནི་སྐད་ཆ་ཚིག་གཅིག་ཀྱང་མི་བཤད་པར་ཡིད་སེམས་ཁོང་
དུ་ཆུད་ཅིང་། གླེན་པ་རིག་རྟུལ་ཞིག་དང་འདྲ་བར་ངོ་ལ་སྡུག་གིས་བཟུང་ཡོད་པ་ཤེས་སུ་མ་
འཇུག ཁྱོད་ཀྱི་ད་ལྟའི་རྣམ་འགྱུར་འདི་མཐོང་ན། ཁོ་འཚིག་པ་ཟ་ངེས་རེད།
“ཁོ་འཚིག་པ་ཟ་མིན་ང་ལ་འབྲེལ་བ་ཅི་ཡོད།” ཁཱ་སེ་རེན་གྱིས་མ་རངས་པའི་
ཉམས་ཀྱིས་དེ་ལྟར་ལན་བཏབ།
“ཡིན་ནའང་། ང་ལ་འབྲེལ་བ་ཡོད།” མོའི་ཕ་སྤུན་ནུ་བོས་འདར་སིག་སིག་ངང་བཤད་
དོན། “ངའི་དོན་དུ་ཁོ་ལ་ཁོང་ཁྲོ་མ་སློང་། ཁཱ་སེ་རེན། ཁོ་ཤིན་ཏུ་བཙན།”
“ཁོ་ཁྱོད་ལ་གདུག་རྩུབ་ཆེ་བ་རེད་དམ། སྐུ་སྲས་ཧེ་ཟི་ཁི་ལེ་ཧྥུ།” ངས་ལན་བཏབ་
དོན། “ད་ནི་ཁོ་ཁྱོད་རྒྱ་ཡན་དུ་གཏོང་རྒྱུར་སྤྲོ་བ་མེད་སོང་བ་རེད་དམ། ཁོས་མ་གཞི་ནས་
ཁོག་ཏུ་སྦས་ཡོད་པའི་གནག་སེམས་དང་ཞེ་སྡང་ཚང་མ་སྒོ་ཕྱིར་བཏོན་པ་རེད་དམ།”
ལིན་ཏོན་ཆུང་བས་ང་ལ་ལྟ་ཙམ་བྱས་རྗེས་ལན་བཏབ་མ་སོང་། ཁཱ་སེ་རེན་མུ་མཐུད་
དུ་ཁོའི་གམ་ནས་སྐར་མ་བཅུ་ལྷག་ལ་བསྡད། སྐབས་དེར་ཁོ་ནི་མགོ་བོ་བྲང་ཁར་དུད་དེ་
སྐད་ཆ་ཅི་ཡང་མི་བཤད་པར་ལུས་ཤིང་། ཐང་ཆད་པའི་དབང་གིས་དབུགས་འཚང་ཞིང་
འཁུན་སྒྲ་འབྱིན་པ་ལས་མི་ཐོས། ཁཱ་སེ་རེན་གྱིས་སུན་སྣང་སེལ་ཆེད་ཡོ་ཅི་མེ་ཏོག་བཏུ་
མགོ་བརྩམས་ཤིང་། མོས་བཏུས་ཡོང་བའི་མེ་ཏོག་རྣམས་བགོ་བའི་སྐབས་སུ་ང་ལ་ཡང་
རྐང་ཁ་ཤས་སྤྲད་མོད། ཁོ་ལ་སྐལ་བགོས་མ་སོང་། རྒྱུ་མཚན་ནི་མོས་གལ་ཏེ་དེ་ལྟར་བྱས་ན་
ཁོར་སྤྲོ་བ་སྟེར་མི་ཐུབ་པར་མ་ཟད། དེ་ལས་ལྡོག་སྟེ་སྡུག་བསྔལ་དང་སུན་སྣང་བསྐྱེད་སྲིད་
པ་ཧ་གོ་བས་རེད།
“ད་ནི་དུས་ཚོད་ཕྱེད་ཙམ་འགོར་སོང་། ཨེ་ལུན།” མཇུག་མཐར་མོས་ངའི་རྣ་རྩར་
བཏུད་དེ་ཤུབ་བུར་སྨྲས་དོན། “ངས་ང་ཚོ་ད་དུང་འདི་རུ་སྡོད་དགོས་པའི་དོན་སྙིང་ཅི
ཡིན་ཤེས་མ་སོང་། ཁོ་གཉིད་འདུག ཨ་ཕས་ངེད་གཉིས་ཕྱིར་ལོག་པར་རེ་སྒུག་བྱེད་ཀྱིན་
ཡོད་ངེས།”
“འོ། བཟོད་བསྲན་ཅུང་ཟད་བྱོས་དང་། ང་ཚོས་ཁོ་གཉིད་རྗེས་ཤུལ་དུ་བསྐྱར་ནས་
འགྲོ་ཐབས་མེད།” ངས་ལན་བཏབ་དོན། “ཁོ་གཉིད་ལས་སད་རྗེས་འགྲོ་ཆོག ཅུང་ཟད་
སྒུག་དང་། ཚུར་མ་ཡོང་སྔོན་ལ་ཁྱོད་ཡོང་རྒྱུར་བྲེལ། འོན་ཀྱང་། ད་ལྟ་སྙིང་རྗེ་འོས་པའི་
ལིན་ཏོན་དང་འཕྲད་འདོད་ཀྱི་དགའ་སྣང་དེ་རླུང་ལྟར་ཡལ་སོང་ངམ།”
“ཁོ་ང་དང་འཕྲད་འདོད་དོན་ཅི་ཡིན་ནམ།” ཁཱ་སེ་རེན་གྱིས་ངའི་ཚིག་རྔར་མཐུད་དེ་
བཤད་དོན། “ཁོའི་སྔོན་ཆད་ཀྱི་རང་གཤིས་དེ་ཅུང་ཟད་སྐོར་ལོག་ཡིན་རུང་། ང་ད་དུང་
ཁོ་ལ་དགའ་ཐུབ། ཡིན་ནའང་ད་ལྟ་ཁོའི་ཅི་ཡིན་འདི་ཡིན་མི་ཤེས་པའི་སེམས་ཁམས་འདི་
འདྲར་ང་གཏན་ནས་དགའ་ཐབས་མི་འདུག ཁོ་ནི་གཞན་གྱི་བཀའ་མ་བཟློག་པར་འདི་རུ་
ལས་འགན་ཞིག་བསྒྲུབ་ཏུ་ཡོང་བ་འདྲ། ཐེངས་འདིར་ཐུག་འཕྲད་དུ་ཡོང་དོན་ནི། ཁོའི་ཨ་
ཕའི་བཀའ་བཀྱོན་ལ་སྐྲག་པ་ཡིན་ངེས་རེད། ཡིན་ནའང་ང་འདིར་ཡོང་དོན་སྐུ་ཞབས་ཧེ་
ཟི་ཁི་ལེ་ཧྥུར་ངོ་དགའ་བྱེད་ཆེད་མིན། ཁོས་འདི་ལྟར་ལིན་ཏོན་ལ་བཙན་སྐུལ་གྱིས་སྡུག་
གི་ཁུར་བོ་ཞིག་འགེལ་དོན་ཅི་ཡིན་ཡང་མི་ཤེས། ད་ལྟ་ཁོའི་ལུས་ཕུང་ཅུང་ཟད་ཇེ་བདེར་
སོང་ཡོད་པས་ང་རང་དགའ་ཡོད། འོན་ཀྱང་ཁོ་ནི་ཇི་འདྲའི་མི་སྤྲོ་སྣང་མེད་པ་ཞིག་ཏུ་གྱུར་
འདུག་ཨང་། ང་ལ་ཤ་ཚ་བའི་རྣམ་འགྱུར་ཏོག་ཙམ་ཡང་མི་འདུག དེ་ལ་དངོས་གནས་
སེམས་པ་སྐྱོ་བྱུང་།”
“དེ་ལྟར་བཤད་ན། ཁྱོད་ཀྱིས་ཁོའི་ལུས་ཕུང་ཇེ་བདེར་སོང་ཡོད་འདོད་དམ།”
“རེད་ཡ།” མོས་ལན་བཏབ་དོན། “ཁྱོད་ཀྱིས་ཤེས་གསལ་ལྟར་རེད། ཁོ་ལ་སྙུང་
གཞི་ཅུང་ཟད་ཡོད་ཚེ་ལྡབ་བཅུ་ཡིས་ཇེ་ཆེར་བཏང་སྟེ་བཤད་ངེས། ཁོས་ངའི་ཨ་ཕར་ཤོད་
ཅེས་སྐུལ་བ་དེ་ནང་བཞིན་ཁོའི་བདེ་ཐང་ལ་གནད་དོན་ཅི་ཡང་མེད་པ་མ་རེད། འོན་
ཀྱང་། སྔོན་མ་ལས་ལུས་ཕུང་དངོས་གནས་ཇེ་བདེར་སོང་ཡོད་ཀྱང་སྲིད།”
“དོན་དག་འདིའི་ཐད་ནས་འུ་གཉིས་ཀྱི་ལྟ་ཚུལ་གཅིག་པ་མ་རེད། སྲས་མོ་ཁཱ་
སེ།” ངས་བཤད་དོན། “ངས་བལྟས་ན་ཁོའི་ནད་གཞི་ཇེ་སྡུག་ཏུ་འགྲོ་བཞིན་འདུག”
སྐབས་དེར་ལིན་ཏོན་གློ་བུར་དུ་རིག་པ་ལྡབ་ལྡིབ་ཀྱི་ཀློང་ནས་སད་ཅིང་། གདོང་ལ་
སྐྲག་སྣང་གིས་ཁེངས་ཏེ་ང་ཚོ་སུ་ཞིག་གིས་ཁོའི་མིང་ནས་བོས་པ་ཡིན་ཞེས་དྲིས་བྱུང་།
“མ་བོས།” ཁཱ་སེ་རེན་གྱིས་བཤད་རྒྱུར། “ཁྱོད་ཀྱིས་རྨི་ལམ་འཁྲུག་པ་མིན་ན་ང་
ཚོས་ཁྱོད་ལ་མ་བོས། ངས་ངོ་མ་ཧ་མི་གོཕྱི་རོལ་ཐང་རྒོད་ཅིག་ནས། ཞོགས་པ་སྔ་མོར་
ཁྱོད་འདི་ལྟར་གཉིད་འགྲོ་བ་ནི་ཡ་མཚན་རེད།” “ངས་ཨ་ཕས་ང་འབོད་ཀྱིན་འདུག་བསམ་
བྱུང་།” ཁོས་དབུགས་ཧལ་ཧལ་ངང་ང་ཚོའི་རྒྱབ་ལོགས་ཀྱི་འཇིགས་སུ་རུང་བའི་རི་སྒང་
དེར་ལྟ་ཙམ་བྱས་རྗེས། མི་ཞིག་གིས་ངའི་མིང་ནས་མ་བོས་པ་ཁྱོད་ཚོས་ཁོ་ཐག་ཆོད་དམ་
ཞེས་དྲིས་བྱུང་།
“ཁོ་ཐག་མི་ཆོད་དོན་ཅི་ཡོད།” ཁོའི་མ་སྤུན་གཅེན་མོས་ལན་བཏབ་དོན། “འདི་
ན་ཨེ་ལུན་དང་ངེད་གཉིས་ཁོ་ནས་ཁྱོད་ཀྱི་ལུས་ཕུང་བདེ་མིན་ཐད་རྩོད་པ་བྱེད་ཀྱིན་ཡོད།
ན་ནིང་དགུན་ཁར་འུ་གཉིས་ཁ་བྲལ་བ་ནས་ད་བར་དུ། ཁྱོད་ཀྱི་ལུས་ཕུང་ཇེ་བདེར་ཅུང་
སོང་ཡོད་དམ། ལིན་ཏོན། གལ་ཏེ་ངོ་མ་དེ་འདྲ་ཡིན་ན། ངས་ཚིག་ཐག་བཅད་ནས་བཤད་
ཕོད་པ་ཞིག་ནི། ཁྱོད་ཀྱིས་ང་ལ་བཅངས་པའི་བརྩེ་བ་དེ་ཇེ་ཟབ་ཏུ་ཕྱིན་མི་འདུག ཤོད་
དང་། ཁྱོད་ཀྱིས་བལྟས་ན་དེ་འདྲ་རེད་དམ།” ལིན་ཏོན་གྱི་མིག་ལས་མཆི་མ་རྡོག་པོ་
འགའ་འགོག་མེད་དུ་ལྷུང་། ཁོས་འདི་ལྟར་ལན་བཏབ་དོན། “རེད་ཡ། རེད་ཡ། ངའི་ལུས
ཕུང་ཇེ་བདེར་སོང་ཡོད།”
ཁཱ་སེ་ས་ནས་ཡར་ལ་ལངས་བྱུང་།“དེ་རིང་ངེད་གཉིས་སོ་སོར་གྱེས་རན་སོང་།”མོས་
བཤད་རྒྱུར། “ངས་ཁྱོད་ལ་དྲང་མོར་བཤད། ཐེངས་འདིར་ངེད་གཉིས་ངོ་འཕྲད་པ་དེས་ང་
རང་ཤིན་ཏུ་མི་སྐྱིད་པ་བཟོས་སོང་། ཡིན་ནའང་ངས་དོན་དེ་གཞན་སུ་ལ་ཡང་བཤད་མི་
སྲིད། ཁྱོད་ཁོ་ནར་མ་གཏོགས། དེ་ནི་ང་སྐུ་ཞབས་ཧེ་ཟི་ཁི་ལེ་ཧྥུར་འཕྲད་རྒྱུར་སྐྲག་པའི་རྒྱུ་
མཚན་གྱིས་མིན།” “དེ་ལྟར་མ་བྱེད།” ལིན་ཏོན་གྱིས་ལྡབ་ལྡིབ་ངང་བཤད་དོན། “སྐྱབས་
མགོན་མཆོག་གི་ཐུགས་རྗེ་ལ་བསམས་ཏེ། དེ་ལྟར་མ་བྱེད་རོགས། ཁོ་སླེབས་བྱུང་།" ཁོས་
མྱུར་དུ་ཁཱ་སེའི་དཔུང་བར་འཇུས་ཏེ་ཤུགས་གང་ཡོད་ཀྱིས་མོ་འགོག་རྩིས་བྱས། ཡིན་
ནའང་མོས་ཁོའི་ཨ་ཕ་སླེབས་བྱུང་ཞེས་པའི་སྐད་ཆ་དེ་གོ་མ་ཐག བྲེལ་འཚུབ་ཀྱིས་ཁོའི་
ལག་ནས་ཐར་བར་བྱས་ཤིང་། རྟ་ཆུང་མུས་ནེ་ལ་ཤུ་བརྡ་ཞིག་བཏང་བ་ན། རྟ་དེ་ནི་གསོས་
ཁྱི་ཞིག་དང་འདྲ་བར་མོའི་གམ་ལ་སླེབས། “གཟའ་འཁོར་རྗེས་མའི་གཟའ་སྤེན་པའི་
ཉིན་ང་འདིར་ཡོང་ངེས་ཡིན།” མོས་དེ་ལྟར་ཟེར་ཞོར་རྟའི་རྒྱབ་ལ་མཆོངས། “བདེ་མོ་
བྱོས། མགྱོགས་པོར་འགྲོ། ཨེ་ལུན།” དེ་ལྟར་ངེད་གཉིས་ཁོ་དང་ཁ་བྲལ་བ་ཡིན་ལ། ཁོས་
ཕལ་ཆེར་ང་ཚོ་ཕར་སོང་བར་དོ་སྣང་མ་བྱུང་བ་འདྲ་སྟེ། རྒྱུ་མཚན་ནི་སྐབས་དེར་བློ་རིག་
ཐམས་ཅད་རང་གི་ཨ་ཕ་སླེབས་བྱུང་སྙམ་པའི་སྣང་བ་དེའི་སྟེང་ལ་སྒྲིམ་འདུག་པས། དོན་
གཞན་དག་ལ་ཁ་ཡ་བྱེད་ཁོམ་ག་ལ་ཡོད།
ང་ཚོ་ད་དུང་ཁྱིམ་ལ་མ་སླེབས་པའི་སྔོན་ལ། ཁཱ་སེ་རེན་གྱི་མི་དགའ་བའི་སྣང་བ་དེ་
ག་ལེར་ཡལ་ཚར་ཞིང་། མོའི་སེམས་པ་ཇེ་སྙིར་སོང་སྟེ་སྙིང་རྗེ་དང་གདུང་སེམས་འདྲེས་
མའི་ཚོར་བ་ཞིག་གིས་བཟུང་ཡོད་ལ། ད་དུང་དོགས་མི་བདེ་བའི་ཉམས་སྣང་ཞིག་སྐྱེས་
ཀྱིན་ཡོད་ཚོད་རེད། ལིན་ཏོན་ཆུང་བའི་ལུས་ཕུང་དོན་ངོ་མར་བདེ་ཐང་ཡིན་ནམ། ད་ལྟ་
ཁོའི་གནས་སྟངས་ངོ་མ་ག་འདྲ་ཡིན་ནམ་སོགས་ལ་བསམ་བློ་འཁོར་གྱིན་པ་འདྲ། དོན་དུ་
ང་ལ་ཡང་དེ་འདྲའི་ཐེ་ཚོམ་སྣ་ཚོགས་ཤིག་ཡོད་མོད། སྐབས་དེར་ངས་མོ་ལ་ཐབས་བཀོད་
ཅིག་བཏོན་པ་སྟེ། ཕྱིར་ཁྱིམ་ལ་ལོག་རྗེས་དོན་དག་མང་པོ་མི་གླེང་བར། གཟའ་འཁོར་རྗེས་
མར་ཡང་བསྐྱར་ངོ་འཕྲད་དུས་བརྡར་ཤ་གཅོད་རྒྱུ་དེའོ། །
སྦྱིན་བདག་གིས་ང་ཚོར་ཉིན་འདི་དག་ལ་ཕྱི་རོལ་ཏུ་བསྐྱོད་པའི་གནས་ཚུལ་སྙན་
སེང་ཞུས་ཤོག་ཟེར་མོད། ཁཱ་སེ་ཡིས་ཁོའི་ཚ་བོ་ཡིས་བཀའ་དྲིན་ཞུ་བའི་སྐད་ཆ་དེ་རྣམས་
ཞིབ་ཏུ་བཤད་རྗེས། དོན་གཞན་དག་ཞིབ་ཚགས་ཀྱིས་གླེང་མ་སོང་། སྦྱིན་བདག་གིས་ད་
དུང་དོན་དག་གཞན་འགའ་ཡང་དྲིས་མོད། ངས་ཀྱང་ཞིབ་ཚགས་ཀྱིས་ལན་མ་བཏབ། རྒྱུ་
མཚན་ནི་སྐབས་དེར་ངས་ནི་ཅི་ཞིག་གསལ་བོར་བཤད་རུང་བ་དང་། ཡང་ཅི་ཞིག་བཤད་
མི་རུང་བའི་དབྱེ་མཚམས་ཀྱང་འབྱེད་མི་ཤེས་པར་གྱུར་ཡོད།

ལེའུ་ཉེར་བདུན་པ།

གཟའ་འཁོར་གཅིག་ནི་མིག་རྡེབ་ཡུན་ཙམ་གྱིས་ཕར་འདས་ཤིང་། ཨེ་དི་ཀའི་བདེ་
ཐང་གི་གནས་སྟངས་ཉིན་རེ་བཞིན་མངོན་གསལ་གྱིས་ཇེ་སྡུག་ཏུ་ཕྱིན། འདས་པའི་ཟླ་ངོ་
ཁ་ཤས་ཀྱི་རིང་ལ་ཁོའི་ལུས་ཟུངས་ཟད་དེ་ཉམ་ཐག་ཏུ་གྱུར་ཞིང་། ད་ལྟ་སྙུང་གཞི་ནི་དུས་
ཚོད་རེ་རེར་འགྱུར་ལྡོག་ཆེན་པོ་འབྱུང་བཞིན་གདའ། ང་ཚོས་ཁཱ་སེ་རེན་ལ་གསང་འདོད་
ན་ཡང་། མོའི་རྣམ་རིག་ཤིན་ཏུ་གསལ་བས་ཁོག་ནས་གསལ་བོ་ཤེས་འདུག མོས་ཀྱང་
ནང་སེམས་ནས་བཟོད་ཐབས་བྲལ་བའི་མཇུག་འབྲས་ངན་པ་དེ་འབྱུང་བར་ཚོད་དཔག་
བྱེད་ཀྱིན་ཡོད་ལ། མཇུག་འབྲས་དེ་ཡང་ཐོག་མའི་ཚོད་དཔག་ཙམ་ནས་རིམ་གྱིས་བཟློག་
ཐབས་མེད་པའི་དོན་དངོས་སུ་འགྱུར་གྱིན་པ་ཚོར་འདུག
ཡང་བསྐྱར་གཟའ་ཕུར་བུའི་ཉིན་མོ་ཞིག་སླེབས་བྱུང་། ཡིན་ནའང་མོར་ད་ནི་རྟར་
ཞོན་ནས་མ་སྤུན་ནུ་བོར་བལྟ་རུ་འགྲོ་འདོད་ཀྱི་སྤྲོ་སྣང་མི་འདུག ངས་མོའི་ཚབ་ཏུ་ཕྱི་རོལ་
ཏུ་ཁམས་གསེང་ལ་ཐེངས་ཤིག་འགྲོ་དགོས་པའི་རེ་ཞུ་བྱས་པ་ན། སྦྱིན་བདག་གིས་ཀྱང་
ཆོག་མཆན་གནང་སོང་། ད་ལྟ་ཨ་ཕའི་མལ་ཁང་དང་དཔེ་ཁང་གཉིས་ནི་མོའི་འཇིག་རྟེན་
ཧྲིལ་བོར་གྱུར་འདུག རྒྱུ་མཚན་ནི་མོའི་ཨ་ཕ་ཉལ་ཁང་དང་དཔེ་ཁང་ལས་གཞན་པའི་ས་
ཆར་འགྲོ་འོང་ཆེར་བྱེད་དཀའ་བ་རེད། དེ་བས་མོས་ནམ་རྒྱུན་ལུས་པོ་སྒུར་ནས་ཨ་ཕའི་
འགྲམ་དུ་བཅར་བའམ་ཡང་ན་ཉིན་གང་བོར་གམ་ནས་ཨ་ཕ་སྲུང་སྟེ་ཙོག་པུར་སྡོད་པ་
སོགས། མདོར་ན་སྐར་མ་གཅིག་ལ་ཡང་ཁ་འབྲལ་མི་འདོད་པར་གདའ།
མོའི་ཡིད་སེམས་རབ་ཏུ་སྐྱོ་ཞིང་ཉིན་མཚན་དབྱེར་མེད་དུ་སྲུང་བས་ངོ་མདོག་སྐྱ་
བོར་གྱུར་ཡོད། སྐབས་དེར་སྦྱིན་བདག་གིས་ཀྱང་མོ་ལན་རེར་ཕྱི་རོལ་ལ་སོང་སྟེ་ཁོར་ཡུག་
དང་འདུག་གྲོགས་རེ་བརྗེ་ན་བཟང་སྙམ་གྱིན་ཡོད་ལ། གལ་ཏེ་མོ་དགའ་རུ་འཇུག་ཐུབ་
པའི་དོན་དག་རེ་ཡོད་ན། རྗེས་མ་ཁོ་འདས་རྗེས་བུ་མོའི་ཁེར་རྐྱང་གི་སྡུག་བསྔལ་ཅུང་ཟད་
ཆུང་ངེས་ཞེས་རང་སེམས་གསོ་བཞིན་གདའ།
སྦྱིན་བདག་ལ་ངེས་གཏན་གྱི་ལྟ་ཚུལ་ཞིག་ཡོད་པ་ནི། ཁོའི་ཐེངས་ཁ་ཤས་ཀྱི་ཁ་
བརྡར་བརྟགས་ན་ཤེས་ཐུབ་སྟེ། ངའི་ཚོད་དཔག་ལྟར་ན་ཁོས་རང་གི་ཚ་བོ་དེའི་བྱད་
གཟུགས་རང་དང་འདྲ་བས་གཤིས་རྒྱུད་ཀྱང་ཕལ་ཆེར་རང་ཉིད་དང་འདྲ་ས་མང་ངེས་
རེད་སྙམ་གྱིན་ཡོད་དེ། རྒྱུ་མཚན་ནི་ལིན་ཏོན་ཆུང་བས་བསྐུར་བའི་འཕྲིན་ཡིག་ལས་
ཁོའི་རང་གཤིས་ཀྱི་ཞན་ཆ་གང་ཡང་བཙལ་རྒྱུ་མེད་པས་རེད། ང་ལ་མཚོན་ན། སེམས་སྙི་
དྲགས་པའི་དབང་གིས་ཁོའི་ནོར་འཁྲུལ་གྱི་ལྟ་སྟངས་དེར་ཡོ་བསྲང་བྱེད་པའི་སྤོབས་པ་
མེད་སོང་། ངས་རང་གིས་རང་ལ་འཆི་ཁ་མ་འདིར་སྦྱིན་བདག་ལ་གནས་ཚུལ་ངོ་མ་བཤད་
དེ་སེམས་ཁྲལ་དང་སྡུག་བསྔལ་ཞིག་བསྐྱེད་པས་ཕན་ཐོགས་ཅི་ཡོད་དམ་ཞེས་དྲི་བ་བཏོན་
པ་ཡིན་ལ། ད་ནི་ཁོ་ལ་གསལ་བོ་ཧ་གོ་རུ་བཅུག་རུང་ཕན་པ་མེད་དེ། ཡོད་ཚད་འཕྱིས་
འདུག་པའི་ཕྱིར་སྙམ།
ཉིན་དེར་ང་ཚོ་སྒོ་ཕྱིར་འགྲོ་བའི་དོན་དེ་ཕྱི་དྲོའི་བར་ནུར་འགྱངས་བྱས། དེ་ནི་སྟོན་
ཟླ་བརྒྱད་པའི་གསེར་མདོག་གི་ཕྱི་དྲོ་ཞིག་རེད། རི་ཁ་ནས་ལྡང་ཡོང་བའི་བསིལ་རླུང་རེ་
རེ་ལ་ཡང་གསོན་ཤུགས་ཀྱིས་ཁེངས་ཤིང་། དེ་མི་སུ་དང་གང་འདྲར་འཕྲད་ཀྱང་རུང་། ཐ་
ན་དབུགས་ཆད་ལ་ཉེ་བའི་མི་ཞིག་གིས་ཀྱང་མཁའ་དབུགས་གསར་བ་དེ་ལན་གཅིག་
བརྔུབས་ན་ཡང་བསྐྱར་ཚེ་སྲོག་གསར་བ་ཐོབ་ལོས་འགྲོ་སྙམ་པ་ཞིག་རེད། ཁཱ་སེ་རེན་གྱི་
མིག་མདངས་ཀྱང་མཛེས་ལྗོངས་དེ་དང་འདྲ་བར་སྐྱོ་ངལ་གྱི་དྲི་མ་སངས་ཤིང་ཉི་འོད་ཀྱིས་
འཁྱུད་ཡོད་ལ། མྱུར་དུ་འགྱུར་བ་འགྲོ་བཞིན་གདའ། ཡིན་ནའང་ལན་རེར་ཡང་བསྐྱར་
གྲིབ་མས་བསྒྲིབས་འགྲོ། ཧ་ལམ་མོའི་སེམས་པ་སྙི་མོ་དེས་སྐད་ཅིག་སྐྱོ་ངལ་བརྗེད་པའི་
རང་གི་བྱ་སྤྱོད་ལ་ལེ་བདའ་བྱེད་པ་དང་ཡང་མཚུངས།
ང་ཚོས་ཐག་རིང་ཞིག་ནས་ལིན་ཏོན་ཆུང་བས་ཐེངས་སྔོན་མར་བདམས་པའི་ས་དེ་
རུ་སྔར་ནས་སྒུག་ཡོད་པ་མཐོང་། ངེད་ཚང་གི་སྲས་མོ་རྟ་ལས་བབས་ཤིང་། མོ་ཡུད་ཙམ་མ་
འགོར་བར་ཕྱིར་ལོག་རྒྱུ་ཡིན་ཞེས་ང་རང་མུ་མཐུད་དུ་རྟ་ཐོག་ནས་ཐུར་མདའ་འཐེན་ཏེ་
སྡོད་དུ་བཅུག་བྱུང་། ཡིན་ནའང་ངས་མོའི་ཁར་མ་ཉན། ངས་ཉེན་ཁ་འདི་འདྲ་བརྒྱུད་མི་
རུང་སྟེ། རང་གིས་ལྟ་སྐྱོང་བྱེད་ཀྱིན་པའི་མི་དེ་སྐར་མ་གཅིག་གི་རིང་ལ་མིག་ལམ་ནས་
ཡལ་དུ་འཇུག་མི་རུང་། དེ་བས་ངེད་གཉིས་མཉམ་དུ་ལ་ངོ་དེར་འགོས་པ་ཡིན།
ཐེངས་དེར། སྐུ་སྲས་ཧེ་ཟི་ཁི་ལེ་ཧྥུས་སྤྲོ་སྣང་ཆེན་པོས་ངེད་གཉིས་བསུས་སོང་། ཡིན་
ནའང་ཁོ་རབ་ཏུ་དགའ་དོན་ནི་ཕལ་ཆེར་ཅི་ཞིག་ལ་སྐྲག་པའི་རྒྱུ་མཚན་གྱིས་ཡིན་པ་ལས་
རང་བཞིན་ངང་གིས་བྱུང་བ་ཞིག་མ་རེད།
“དུས་ཚོད་སྔ་རྒྱུ་མི་འདུག”
ཁོས་དེ་ལྟར་ཚིག་ཐུང་ཞིང་དཀའ་ངལ་དང་བཅས་བཤད་རྒྱུར། “ཁྱོད་ཀྱི་ཨ་ཕའི་སྙུང་
གཞི་ཤིན་ཏུ་ཚབས་ཆེན་རེད་དམ། ངས་ཁྱོད་ཡོང་རྒྱུ་མ་རེད་སྙམ་བྱུང་།”
“ཁྱོད་ཀྱིས་སྐད་ཆ་ཐད་ཀར་དུ་མི་བཤད་དོན་ཅི་ཡིན།”
ཁཱ་སེ་རེན་གྱིས་དེ་ལྟར་བཤད་ཅིང་། མགྲིན་སྒོར་ཐོན་པའི་འཚམ་འདྲིའི་ཚིག་དེ་
ཡང་ཕྱིར་མིད་སོང་། “ཁྱོད་ཀྱིས་ཐད་ཀ་ཐད་ཀར་དྲང་བཤད་མི་རྒྱག་དོན་ཅི་ཡིན། ཁྱོད་ལ་
ང་དགོས་ཀྱིན་མི་འདུག ངས་ངོ་མ་ཧ་མི་གོལིན་ཏོན། ཁྱོད་ཀྱིས་བསམ་བཞིན་དུ་ང་ཡང་
བསྐྱར་འདི་རུ་བོས་རུང་། མངོན་གསལ་གྱི་དམིགས་ཡུལ་མི་འདུག ཧ་ལམ་ངེད་གཉིས་
ཀར་སྡུག་བསྔལ་བཟོ་བ་ལས་མ་འདས།”
ལིན་ཏོན་ཆུང་བས་འདར་སིག་ཅིག་རྒྱག་ཞོར་མོར་ལན་གཅིག་བལྟས། དེ་ནི་ཕྱེད་
ཀ་ཞུ་བ་བྱེད་པ་དང་ཕྱེད་ཀ་ངོ་གནོང་བས་ཡིན་ཚོད་རེད། ཡིན་ནའང་ཁོའི་མ་སྤུན་
གཅེན་མོར་ད་ནི་ལྐོག་གྱུར་གཏིང་ཟབ་ཀྱི་རྣམ་འགྱུར་དེ་འདྲ་དང་ལེན་བྱེད་པའི་བཟོད་
སེམས་མི་འདུག
“ངའི་ཨ་ཕའི་ནད་གཞི་དངོས་གནས་ཧ་ཅང་ལྗིད། ཁྱོད་ཀྱིས་ང་ཁོའི་ནད་ཁྲིའི་གམ་
ནས་འདི་རུ་འབོད་དོན་ཅི་ཡིན། ཁྱོད་ཀྱིས་སེམས་སུ་ང་ཁ་ཆད་དང་འགལ་ཏེ་མ་ཡོང་ན་
བསམ་ཡོད་ངེས། དེ་ན་འཕྲིན་ཡིག་ཅིག་བསྐུར་ཏེ་བརྡ་མི་རྒྱག་དོན་ཅི་ཡིན། ཤོད་དང་།
ང་ལ་གསལ་བཤད་ཅིག་མཁོ་འདུག གླེན་རྩེད་བྱེད་དམ་ཡང་ན་སྨྱོ་རྟགས་སྟོན། ལས་དེ་
རིགས་ལ་ང་སྤྲོ་བ་གཏན་ནས་མི་འདུག ངས་ནི་ཁྱོད་དང་འདྲ་བར་མ་ཡིན་ཡིན་མདོག་རེ་
བསྟན་ནས། ཁྱོད་ཀྱི་རྗེས་འབྲངས་ཏེ་ཞབས་ཏོག་བསྒྲུབ་མི་ཐུབ།”
“ངས་མ་ཡིན་ཡིན་མདོག་སྟོན་ཟེར་རམ།”
ཁོས་ལྡབ་ལྡིབ་ངང་བཤད་དོན། “ངས་མ་ཡིན་ཡིན་མདོག་ཅི་ཞིག་སྟོན་ནམ། སྐྱབས་
མགོན་གྱི་ཐུགས་རྗེས་གཟིགས་རོགས། ཁཱ་སེ་རེན། འཚིག་པ་དེ་འདྲ་མ་ཟ་དང་། ཁྱོད་ཀྱིས་
ང་ལ་མཐོང་ཆུང་བྱེད་འདོད་ན་གང་དྲན་བྱེད་ཆོག ང་ནི་འཇོན་ཐང་མེད་ལ་སྙིང་རུས་
ཀྱང་མེད་པའི་མི་ཞིག་ཡིན། ཁྱོད་ཀྱིས་ང་ལ་ཟུར་ཟ་ཇི་འདྲ་བྱས་ཀྱང་འགྲིག་པ་རེད། ཡིན་
ནའང་ང་ལྟ་བུའི་མི་ནུས་མེད་ཉམ་ཆུང་ཞིག་གི་ཆེད་དུ་ཁྱོད་ཁོང་ཁྲོ་ལངས་ན་རིན་ཐང་ཅི་
ཡང་མེད། ངའི་ཨ་ཕར་ཁོང་ཁྲོ་ལངས་རོགས། ང་ལ་ཁོང་ཁྲོ་མ་ལངས། ཁྱོད་ཀྱིས་ང་རང་གུ་
ཡངས་སུ་གཏོང་རོགས།”
“ཉོག་གཏམ་རེད།”
ཁཱ་སེ་རེན་དངོས་གནས་ཁོང་ཁྲོ་ལངས་སོང་། “བླུན་པོ་མགོ་སྟོང་། ལྟོས་དང་། ཁོའི་ལུས་པོ་
འདར་གྱིན་གདའ། ཧ་ལམ་ངས་ལག་པས་ཁོ་འཛིན་རྒྱུར་སྐྲག་པ་འདྲ། ཁྱོད་ཀྱིས་
མཐོང་ཆུང་མ་ཆུང་ཟེར་བའི་སྐད་ཆ་བཤད་མི་དགོས། ལིན་ཏོན། སུས་ཀྱང་ཁྱོད་ལ་ཁ་
ངོ་ཞིག་སྟེར་ངེས། འོན་ཀྱང་སེམས་སུ་སུས་ཀྱང་ཁྱོད་ལ་མཐོང་ཆུང་བྱེད་ངེས་རེད། ཕར་
རྒྱུགས། ང་ཁྱིམ་ལ་ལོག་དགོས། ཁྱོད་རྩིག་ཐབ་ཀྱི་འགྲམ་ནས་ཕྱི་ལ་དྲུད་ཡོང་བ་ནི། དངོས་
གནས་གླེན་རྟགས་ཤིག་རེད། ཚུལ་འཆོས། ང་ཚོས་ཚུལ་འཆོས་བྱེད་དོན་ཅི་ཡོད། ངའི་ལྭ་
བའི་འདབ་ཁ་ཐོངས། གལ་ཏེ་ངས་ཁྱོད་ཀྱིས་ངུ་ངག་འབྱིན་ཞོར་མིག་ཆུ་དང་སྣ་ཆུ་མཉམ་
དུ་བཞུར་བ་མཐོང་སྟེ་སྙིང་རྗེ་སྐྱེ་བ་ཡིན་ན་ཡང་། ཁྱོད་ཀྱིས་སྙིང་རྗེ་དེ་དང་ལེན་བྱེད་མི་
འོས། ཨེ་ལུན། ཁྱོད་ཀྱིས་ཁོ་ལ་ཤོད་དང་། ཁོའི་བྱ་སྤྱོད་འདི་དག་ནི་ཇི་འདྲའི་བཙོག་པ་ལ་
ཨང་། ཡར་ལོངས་དང་། ཁྱོད་ཀྱིས་རང་ཉིད་སྐྱུག་བྲོ་བའི་ས་འབུ་ནག་རིང་ལྟ་བུ་ཞིག་ཏུ་མ་
བསྒྱུར།གླེན་རྟགས་དེ་འདྲ་མ་སྟོན།”
ལིན་ཏོན་ཆུང་བའི་གདོང་ཡོངས་མིག་ཆུས་ཁེངས་ཤིང་། སྐྱོ་སྡུག་གི་རྣམ་འགྱུར་དང་
བཅས་ཁོའི་སྙི་ཞིང་སྟོབས་ཟད་པའི་ལུས་པོ་དེ་ས་ཐོག་ཏུ་ཁ་སྦུབ་ཏུ་བསྐྱེལ་ནས་འཕག་
འཚག་རྒྱག་གིན་གདའ།
“ཨ།”
ཁོས་ངུ་ཤུམ་བྱེད་ཀྱིན། “ཁཱ་སེ་རེན། ངས་བཟོད་ཐབས་མི་འདུག ཁཱ་སེ་རེན། ང་
ནི་ཐ་ཤལ་ཞིག་རེད། འོན་ཀྱང་ངས་ཁྱོད་ལ་གསལ་བཤད་བྱེད་ཐབས་མེད། གལ་ཏེ་ཁྱོད་
ང་དང་ཁ་བྲལ་ཚེ། ང་ནི་གསོན་ཐབས་ཡོད་པ་མ་རེད། སེམས་བཟང་མ་ཁཱ་སེ་རེན། ངའི་
སྲོག་དམར་པོ་ཁྱོད་ཀྱི་ལག་ཏུ་ཡོད་པ་རེད། ཁྱོད་ཀྱིས་ང་ལ་དགའ་ཞེས་བཤད་མྱོང་། གལ་
ཏེ་སྔོན་ཆད་ང་ལ་དགའ་མྱོང་ན། དེས་ཀྱང་ཁྱོད་ལ་གནོད་པ་ཅི་ཡང་མེད། མ་འགྲོ་རོགས།
སེམས་བཟང་མ། སྙིང་ཉེ་བའི་ཁཱ་སེ་རེན། ཁྱོད་ཀྱིས་ཁས་ལེན་བྱེད་ཀྱང་སྲིད། དེ་ལྟར་བྱས་
ན་ད་གཟོད་ཁོས་ང་འཆི་དུས་ཁྱོད་ལ་ངོ་རེ་འཕྲད་དུ་འཇུག་སྲིད།”ངེད་ཚང་གི་སྲས་མོས་ཁོ་
རབ་ཏུ་སྐྱོ་བ་མཐོང་སྟེ་ལུས་པོ་མར་སྒུར་ནས་ཡར་བསྐྱོར།
མོའི་རྒྱུད་དུ་མངའ་བའི་བྱམས་བརྩེ་དང་གུ་ཡངས་དེས་སྐད་ཅིག་མར་སྔོན་གྱི་ཁོང་ཁྲོ་དེ་
ཞི་བར་བྱས་ཤིང་། སེམས་ཡང་ཇེ་སྙིར་གྱུར་པར་མ་ཟད་དངངས་འཚབ་སྐྱེས་འདུག
“ཁྱོད་ལ་ཅི་ཞིག་ཁས་ལེན་དགོས་སམ།”
མོས་དྲིས་དོན། “ཁྱོད་ལ་འདུག་རོགས་བྱེད་རྒྱུར་ཁས་ལེན་དགོས་སམ། ང་ལ་ཤོད་
དང་། ཁྱོད་ཀྱི་སྐད་ཆ་ཡ་མཚན་དེའི་ནང་དོན་ཅི་ཡིན་ནམ། དེ་ཤེས་ན་ང་འདི་རུ་སྡོད་ཆོག
སྐད་ཆ་སྔ་ཕྱི་གཉིས་ཐོད་མི་ཐུག ཁྱོད་ཀྱིས་ངའི་སེམས་ཁམས་དཀྲུགས་སོང་། ཁྱོད་ལྷོད་
པོར་བསྡད་དེ་དོན་ཅི་ཞིག་ཡོད་ན་ཤོད། སེམས་ངལ་དུ་གྱུར་པའི་དོན་དག་རྣམས་གསལ་
བོར་ཤོད་དང་། ལིན་ཏོན། ཁྱོད་ཀྱིས་ང་ལ་ངན་པ་བྱེད་མི་སྲིད་། བྱེད་སྲིད་དམ། གལ་ཏེ་
ཁྱོད་ཀྱིས་བཀག་འགོག་བྱེད་ཐུབ་པ་ཞིག་ཡིན་ན། མི་ངན་པར་ང་ལ་གནོད་འཚེ་གཏོང་དུ་
འཇུག་མི་སྲིད། དེ་འདྲ་ཡིན་ནམ། ཁྱོད་ལ་དཔའ་སྙིང་མེད་པ་ནི་རང་གིས་ཧུར་བརྩོན་མི་
བྱེད་པས་རེད། ཁྱོད་ལ་ཁ་ཕོ་རུས་མེད་དྲགས་ཏེ་རང་གི་ཆེས་ལེགས་པའི་གྲོགས་པོ་ཡང་
གཡོ་འཚོང་བྱེད་སྲིད་དམ།”
“ཡིན་ནའང་ངའི་ཨ་ཕས་ང་ལ་འཇིགས་སྐུལ་བྱེད།”
བྱིས་པ་དེས་དབུགས་འཚང་ཞོར་ཕྲ་ཞིང་མཉེན་པའི་ལག་མཛུབ་རྣམས་དམ་དུ་
བསྡམས་ཞོར། “ང་ཁོ་ལ་སྐྲག ང་ཁོ་ལ་སྐྲག ངས་བཤད་མི་ཕོད།”
“ཨ། དེ་ན་ཆོག་ཐལ།"
ཁཱ་སེ་རེན་གྱིས་གདུང་སེམས་དང་མཐོང་ཆུང་འདྲེས་མའི་ངང་བཤད་རྒྱུར། “དེ་ན་
ཁྱོད་རང་གིས་གསང་བ་དེ་སྲུང་ནས་བསྡད་ཆོག ཡིན་ནའང་ང་ནི་དེ་འདྲའི་དཔའ་སྙིང་
མེད་པའི་སྡར་མ་ཞིག་མིན། ཁྱོད་རང་གིས་རང་ཉིད་ཀྱི་སྲོག་སྐྱོབས། ང་སྐྲག་དགོས་དོན་
ཅི་ཡང་མེད།"
མོས་དེ་འདྲའི་དཀྱེལ་ཡངས་ཀྱི་སྐད་ཆ་བཤད་པ་ཐོས་མ་ཐག ཁོའི་མིག་ཟུང་ལས་
ཡང་བསྐྱར་མིག་ཆུ་ཕྲེང་ཐག་ཆད་པ་ལྟར་འཐོར་ཡོང་། ཁོས་སྐད་ཆེན་པོ་བཏོན་ནས་ངུ་
ཞོར་རང་ཉིད་བསྐྱོར་ཡོད་པའི་མོའི་ལག་པར་འོ་བྱས། ཡིན་ནའང་ཁོས་ད་དུང་ཡང་སྤོབས་
པ་བསྐྱེད་དེ་སྐད་ཆ་ངོ་མ་བཤད་མ་ཕོད།
ངས་དོན་ལ་དེ་ནི་གསང་བ་ག་འདྲ་ཞིག་ཡིན་པར་བསམ་བློ་བཏང་ཞིང་། ང་རང་གི་
བྱམས་སྐྱོང་ལ་བརྟེན་ནས་དོན་དག་ཅི་ཞིག་བྱུང་རུང་ཁཱ་སེ་རེན་ལ་མི་གཞན་གྱི་དོན་དུ་
སྡུག་བསྔལ་མྱོང་དུ་མི་འཇུག་པའི་བློ་ཐག་བཅད་པ་ཡིན་
སྐབས་དེར། ངས་ནགས་ཁྲོད་དུ་གོམ་སྒྲ་ཞིག་གྲགས་པ་ཐོས་ཤིང་། དེ་མུར་སྐུ་ཞབས་
ཧེ་ཟི་ཁི་ལེ་ཧྥུ་རི་ཁྱིམ་ནས་ཕྱིར་བུད་ཚར་ནས་ང་ཚོའི་ཐག་ཉེ་སར་སླེབས་ཡོད་པ་མཐོང་།
ལིན་ཏོན་གྱིས་སྐད་དམའ་མོའི་ངུ་སྐད་འབྱིན་པ་ཡང་ཐོས་ཐུབ་མོད། འོན་ཀྱང་ཁོས་ངའི་
གམ་གྱི་མི་དེ་གཉིས་ལ་ཟུར་མིག་གིས་ལྟ་ཙམ་ཡང་མི་བྱེད་པར་ང་ལ་གཟས་ཏེ་ཡོང་བ་
དང་། མཐོང་དཀོན་པའི་རྣམ་འགྱུར་ཡག་པོ་ཞིག་གིས་ང་ལ་འཚམ་འདྲི་བྱས་སོང་། ཡིན་
ནའང་དེ་ནི་ཁོའི་སེམས་པ་རྣམ་དག་གི་བྱ་སྤྱོད་ཡིན་མིན་ལ་དོགས་པ་རབ་ཏུ་ཆེ།
“ཁྱོད་ངེད་ཚང་གི་ཁྱིམ་དང་ཐག་ཉེ་སར་ཕེབས་པར་ང་རང་ཤིན་ཏུ་དགའ། ནེ་
ལི། ཁྱོད་ཚོ་གཞིས་ཀའི་འཚོ་བ་ཇི་འདྲ་རེད། ང་ཚོས་ཁ་བརྡ་ཞིག་བྱེད། ཕྱི་རོལ་ན་གཏམ་
འཁྱར་ཞིག་འདུག”
སྐབས་དེར་ཁོས་སྐད་ཇེ་དམར་བཏང་སྟེ། “ཨེ་དི་ཀ་ལིན་ཏོན་གྱི་ནད་དེ་སྐྱོབ་ཐབས་
མི་འདུག་ཟེར། ཧ་ལམ་ཁོ་ཚོས་ན་ཚའི་གནས་ཚུལ་འུད་བརྗོད་བྱས་པ་ཡིན་ཤས་ཆེ།”
“དེ་འདྲ་ཞིག་རེད། སྦྱིན་བདག་ཚེ་ལས་འདས་ལ་ཉེ།”
ངས་ལན་བཏབ་དོན། “དེ་ངོ་མ་རེད། ང་ཚོ་ཚང་མ་སེམས་པ་ཤིན་ཏུ་སྡུག ཡིན་
ནའང་ཁོར་མཚོན་ན་སྡུག་བསྔལ་གྱི་རྒྱ་མཚོ་ལས་ཐར་བ་རེད།”“ཁོས་ད་དུང་ཅི་ཙམ་
རིང་ལ་བསྲོན་ཐུབ་བམ། ཁྱོད་ཀྱིས་བལྟས་ན།”
ཁོས་དེ་ལྟར་དྲིས།
“ངས་མི་ཤེས།”
ངས་དེ་ལྟར་ལན་བཏབ།
“རྒྱུ་མཚན་ནི།”
ཁོས་མུ་མཐུད་དུ་བཤད་ཞོར་གཞོན་ནུ་ཕོ་མོ་དེ་གཉིས་ལ་ལན་གཅིག་བལྟས་བྱུང་།
དེ་གཉིས་ཀ་ནི་ཁོའི་མིག་སྔུན་ནས་ཅི་བྱ་གཏོལ་མེད་ཀྱི་ངང་དུ་ཧད་འདུག ལིན་ཏོན་ཆུང་
བ་སྐྲག་ཐག་ཆོད་དེ་འགུལ་ཙམ་ཡང་བྱེད་མི་ཕོད་ཅིང་། མགོ་བོ་ཡར་དགྱེ་སྟེ་ལྟ་ཙམ་ཡང་
མི་བྱེད། ཁཱ་སེ་རེན་གྱིས་ལིན་ཏོན་ཆུང་བ་དེ་འདྲ་སྐྲག་པ་མཐོང་བས་མོ་ཡང་གྲག་མེད་
དུ་ལུས། “རྒྱུ་མཚན་ནི་གསར་བུ་དེས་བསམ་བཞིན་དུ་ངའི་འདོད་བློར་རྒྱབ་འགལ་བྱེད་
པའི་སེམས་ཐག་བཅད་ཚར་བ་འདྲ། གལ་ཏེ་ཁོའི་ཞང་པོ་གང་མགྱོགས་སྒོས་ཁོའི་སྔོན་ལ་
ཤི་བ་ཡིན་ན། ངས་བཀའ་དྲིན་ཆེ་ཞུ་ངེས་ཡིན། ཨ་རོགས། གདོན་ཕྲུག་ཁྱོད་ཀྱིས་ད་དུང་
ཆོ་འཕྲུལ་ཉ་གེ་ཉོག་གེ་དེ་སྟོན་བཞིན་ཡོད་དམ། མིག་ཆུ་དང་སྣ་ཆུ་མཉམ་དུ་འདོན་གྱིན་
གདའ། ཆོ་འཕྲུལ་དེའི་དབང་གིས། ངས་ཁོ་ལ་སློབ་གསོ་ཚ་ནན་ཞིག་སྤྲད་ཟིན། ཁོ་དང་
སྲས་མོ་ལིན་ཏོན་གཉིས་མཉམ་དུ་ཡོད་དུས། དུས་རྒྱུན་གསོན་ཤུགས་ཤིག་འདུག་གམ།”
“གསོན་ཤུགས་ཟེར་རམ། ག་ལ་ཡོད། ཁོའི་གདོང་ན་སྐྱོ་སྡུག་ཅིག་ལས་མི་འདུག”
ངས་ལན་བཏབ་དོན། “ངས་ཁོ་ནི་རང་གི་དགའ་གྲོགས་མ་དང་མཉམ་དུ་ལུང་ཁུལ་
ལ་སྐོར་ཉུལ་བྱེད་པར་དགའ་ཞེས་ཟེར་དགོས་སམ། དེ་ལྟར་བཤད་ན་ཡག་པོ་མ་རེད། དོན་
དུ་ཁོ་མལ་ཁྲིའི་སྟེང་བསྙལ་རྗེས་སྨན་པ་ཞིག་བོས་ཏེ་གསོ་བཅོས་བྱེད་དགོས་འདུག"
“ཉིན་འགའི་རྗེས་ནས་ཁོ་མལ་ཁྲིའི་སྟེང་འགྱེལ་ངེས་རེད།”
ཧེ་ཟི་ཁི་ལེ་ཧྥུས་ལྡབ་ལྡིབ་ངང་དེ་ལྟར་བཤད། “ཡིན་ནའང་ཆེས་ཐོག་མར་ཡར་ལངས་
དགོས། ཡར་ལོངས།” ཁོས་བཙན་སྐུལ་བྱས་དོན། “ས་རུ་ཉལ་ནས་མ་འདུག ཡར་
ལོངས། གོག་ནུར་བྱས་ཏེ་ཡར་ལོངས།” ཡིན་ནའང་ལིན་ཏོན་ནི་ཨ་ཕས་སྡང་མིག་ཅིག་
བགྲད་པས་སྐྲག་ཐག་ཆོད་དེ་བླ་འཁྱམས་པ་ལྟར་གྱུར་ཞིང་། རང་དབང་མེད་པར་ཡང་
བསྐྱར་ས་རུ་འགྱེལ་སོང་། དེ་ནི་ངའི་ཚོད་དཔག་ཙམ་ཡིན། དེ་མ་གཏོགས་ཁོས་ངོ་ཚ་
དགོས་པའི་རྣམ་འགྱུར་ཡི་མུག་པ་དེ་འདྲ་ཞིག་སྟོན་དོན་ག་ལ་ཡོད། ཁོས་གང་ཐུབ་སྒོས་
བཀའ་ལྟར་སྒྲུབ་ཀྱིན་འདུག་མོད། ཚོད་ལྟ་ཐེངས་འགའ་བྱས་ཀྱང་ལུས་ཤུགས་ཟད་དེ་
ལངས་ཐུབ་མ་བྱུང་ལ། འཁུན་སྒྲ་ཞིག་འབྱིན་ཞོར་ཡང་བསྐྱར་ས་རུ་འགྱེལ། སྐུ་ཞབས་ཧེ་
ཟི་ཁི་ལེ་ཧྥུ་མདུན་ལ་སོང་སྟེ་ཁོ་ས་ནས་ཡར་བཀྱགས་ཤིང་། ཁོའི་ལུས་པོ་རྩྭ་འདམ་འདྲེས་
མའི་གད་ཁ་ཞིག་ལ་བསྙེས་སུ་བཅུག
“ད་ནི།”
ཁོས་རང་གི་མེ་ལྕེ་ལྟར་འབར་བའི་ཁོང་ཁྲོ་གནོན་གྱིན་སྨྲས་དོན། “ད་ང་ཁོང་ཁྲོ་ལངས་
རན་རེད། གལ་ཏེ་ཁྱོད་ཀྱིས་ཉམ་ཐག་པའི་རྣམ་འགྱུར་དེ་ཕྱིར་བསྡུས་ཏེ་གསོན་ཤུགས་ཤིག་
རྒྱས་པར་བྱེད་མི་ཐུབ་ན། ཁྱོད་རང་འཆི་ལམ་དུ་སོང་། མགྱོགས་པོར་ཡར་ལོངས།”
“ང་ཡར་ལངས་ངེས་ཡིན།ཨ་ཕ།”
ཁོས་དབུགས་འཚང་བཞིན། “ང་ལ་བཙན་སྐུལ་མ་བྱེད། ངའི་དྲན་པ་འཐོར་ལ་ཉེ།
ངས་ཁྱོད་ཀྱི་ཁར་ཉན་བཞིན་ཡོད། དེ་ངོ་མ་ཡིན། ཁཱ་སེ་རེན་གྱིས་ཁྱོད་ལ་བཤད་ངེས། ང་
དུས་རྒྱུན་དགའ་དགའ་སྐྱིད་སྐྱིད་རེད་ཅེས་བཤད་ངེས། ཨ། ངའི་འདི་རུ་སྡོད། ཁཱ་སེ་རེན།
ཁྱོད་ཀྱི་ལག་པ་ང་ལ་སྤྲོད་དང་།”
“ངའི་ལག་པར་འཇུས་དང་།”
ཁོའི་ཨ་ཕས་བཤད་རྒྱུར། “ཡར་ལོངས། རྐང་པས་ཤེད་ཅིག་བཏོན་དང་། ཆོག་ཐལ།
མོས་ཁྱོད་དཔུང་པར་འཇུ་རུ་འཇུག་ངེས་རེད། དེ་ན་འགྲིག་འདུག མོར་ལྟོས། སྲས་མོ་
ལིན་ཏོན། ཁྱོད་ཀྱིས་ང་གདོན་འདྲེའི་སྤྲུལ་བ་རེད་སྙམ་གྱིན་ཡོད་ངེས། ཁོ་འདི་འདྲ་སྐྲག་པར་
ལྟོས་དང་། རོགས་རམ་ཞིག་བྱོས། ཁོ་ཁྱིམ་ལ་སྐྱེལ་རོགས་ཤིག་གྱིས། ཆོག་གམ། ངས་རེག་
ཙམ་བྱས་མ་ཐག ཁོ་སྐྲག་འདར་རྒྱག་པ་རེད།”
“ལིན་ཏོན། སྙིང་ཉེ་ལགས། "
ཁཱ་སེ་རེན་གྱིས་ངག་འཇམ་པོས་བཤད་དོན། “ང་རླུང་ཁའི་རི་ཁྱིམ་ལ་འགྲོ་མི་རུང་། ཨ་
ཕས་ང་ལ་འགྲོ་མི་ཆོག་ཅེས་གདམས་ཡོད། ཁྱོད་འདི་འདྲ་ཞིག་སྐྲག་དོན་ཅི་ཡིན་ནམ།”
“ང་གཏན་ནས་ཁྱིམ་གཞིས་དེར་འགྲོ་མི་རུང་།”
ཁོས་ལན་བཏབ་དོན། “གལ་ཏེ་ཁྱོད་ཀྱིས་འགྲོ་རོགས་མ་བྱས་ན། ང་གཏན་ནས་འགྲོ་
མི་རུང་།”
“ཁ་ཚུམས།”
ཁོའི་ཨ་ཕས་སྡིགས་དོན། “ཁཱ་སེ་རེན་གྱིས་ཕ་མའི་ཁ་ལ་ཉན་པས་ཅུང་ཟད་སེམས་
ཁྲལ་ཡོད་པ་རེད། དེར་ང་ཚོས་བརྩི་བཀུར་བྱེད་དགོས། ནེ་ལི། ཁྱོད་ཀྱིས་ཁོ་སྐྱེལ་ནས་
སོང་། ངས་ནི་ཁྱོད་ཀྱི་ཁར་ཉན་ནས་མྱུར་དུ་སྨན་པ་ཞིག་འབོད་དུ་འགྲོ།”
“ཁྱོད་ཀྱིས་དེ་ལྟར་བྱས་ན་འགྲིག་འདུག"
ངས་ལན་བཏབ་དོན། “ཡིན་ནའང་ང་ནི་སྲས་མོ་དང་མཉམ་དུ་སྡོད་དགོས། ཁྱོད་ཀྱི་
བུ་ལ་བདག་སྐྱོང་བྱ་རྒྱུ་དེ་ངའི་འགན་ཁུར་མ་རེད།”
“དེ་ངས་ཤེས་ཡོད། ཁྱོད་ལ་གྲོས་མོལ་ཅུང་ཟད་ཀྱང་བྱེད་ཐབས་མེད།”
ཧེ་ཟི་ཁི་ལེ་ཧྥུས་བཤད་རྒྱུར། “ཁྱོད་ཀྱིས་དེ་ལྟར་བྱས་ན་ང་ལ་བྱིས་པ་འདིར་ཤ་གཅུ་
དྲག་པོ་བརྒྱབ་སྟེ་ཨག་སྐད་རྣར་གཟན་པ་ཞིག་འདོན་དུ་འཇུག་པར་སྐུལ་མ་བྱེད་པ་དང་
འདྲ། སྐབས་དེར་ད་གཟོད་ཁྱོད་ཀྱི་སེམས་ཇེ་སྙིར་འགྲོ་ངེས་རེད། ཡ། ད་ཆོག་ཐལ། ངེད་
ཚང་གི་དཔའ་བོ་ལགས། ད་ནི་ངས་ཁྱོད་ཁྱིམ་ལ་སྐྱེལ་བར་བྱེད། ཁྱོད་ཡུལ་ལ་འགྲོ་འདོད་ཡོད་དམ།”
ཁོ་ཡང་བསྐྱར་ཕར་སོང་ཞིང་། གླག་རྒོད་ཀྱིས་ལུ་གུ་འཛིན་པའི་རྣམ་འགྱུར་ཞིག་
བསྟན་ཏེ་ཉེ་སར་བཏུད་པ་ན། ལིན་ཏོན་ཆུང་བ་ནི་སྐྲག་སྟེ་ཕྱི་སྣུར་ཡང་ཡང་བྱེད་ཅིང་ཁོའི་
མ་སྤུན་གཅེན་མོའི་དཔུང་བར་དམ་དུ་འཇུས་ཤིང་། སྐྲག་པའམ་སྨྱོས་པ། ཡང་ན་ཞུ་བ་
བྱེད་པ་ལྟ་བུའི་ངང་ཚུལ་དེས་ཁཱ་སེ་རེན་ཡང་ཁོའི་ལག་ནས་ཐར་ཐབས་མེད་པ་ལྟ་བུར་
བཟོས་འདུག
ངས་མི་འཐད་པའི་རྣམ་འགྱུར་ཇི་འདྲ་ཞིག་བསྟན་རུང་མོ་འགོག་ཐབས་མ་བྱུང་།
གནས་སྟངས་དེ་འདྲའི་འོག་ཏུ་མོས་ཀྱང་རེ་བ་དེ་བཟློག་ཐབས་ག་ལ་ཡོད། ཡང་སྙིང་རྒྱུ་
རྐྱེན་ཅི་འདྲའི་དབང་གིས་ལིན་ཏོན་ཆུང་བ་དེ་འདྲ་ཞིག་སྐྲག་དགོས་དོན་ང་ཚོས་ཧ་མི་གོ་
མོད། འོན་ཀྱང་ཁྱོད་ཀྱིས་ལྟོས་དང་། ཁོ་ནི་ལྕགས་ཀྱི་སྐམ་པ་ཆེན་པོ་ཞིག་གིས་བཙིར་ཏེ་
འགུལ་མི་ཐུབ་པ་ལྟ་བུར་གྱུར་འདུག་ལ། དེའི་ཁར་ད་དུང་གནོན་ཤུགས་ཅུང་ཟད་སྤྲད་པ་
ཡིན་ན། ལྷག་ཏུ་སྐྲག་སྟེ་རིག་པ་ལྡབ་ལྡིབ་ཏུ་འགྱུར་ངེས་རེད།
ང་ཚོ་སྒོ་ཆེན་ཁར་སླེབས་པ་ན། ཁཱ་སེ་རེན་ནང་ལ་བུད་སོང་། ང་དེ་གར་ལངས་
བསྡད་དེ་མོས་ནད་པ་བསྐྱལ་རྗེས་ཕྱིར་ལོག་པར་སྒུག ངས་མོ་མགྱོགས་པོར་སྒོར་འབུད་
ངེས་རེད་སྙམ་ཡོད། འོན་ཀྱང་སྐབས་དེར་ཧེ་ཟི་ཁི་ལེ་ཧྥུས་ང་ལ་ཤུགས་ཀྱིས་ཕུད་རྒྱག་ཅིག་
བྱས་ཏེ་ཁང་པའི་ནང་དུ་དེད་ཅིང་། ཁོང་ཁྲོ་ཆེན་པོས་སྨྲས་དོན།
“ངེད་ཚང་ལ་རིམས་ནད་བྱུང་མེད། ནེ་ལི། དེ་རིང་སྦྱིན་བདག་ངས་ཁྱོད་ཚོར་
མགྲོན་བསུ་ཡག་པོ་ཞིག་བྱེད། ས་རུ་སྡོད་དང་། ང་སོང་ནས་སྒོ་གཏན་ཡོང་།”
ཁོས་སྒོ་གཏན་པར་མ་ཟད་ཟྭ་ཡང་བརྒྱབ་སོང་བས་ང་ལ་སྐྲག་སྣང་ཞིག་བསླངས་བྱུང་།
“ཁྱོད་ཚོས་འདི་རུ་ཁ་ཟས་རེ་ཟོས་རྗེས་ཡུལ་ལ་ལོག་ཆོག”
ཁོས་ཡང་བཤད་རྒྱུར། “ད་ལྟ་ཁྱིམ་ན་ང་མ་གཏོགས་མེད། ཧ་རེ་ཏོན་ནི་ཆུ་འགྲམ་དུ་
བ་གླང་འཚོ་རུ་སོང་ཚར། ཟེ་ལ་དང་ཅོ་སེ་ཧྥུ་སོགས་གང་ཞིག་ལ་འཆམ་ཉུལ་དུ་ཕྱིན་པ
ཧ་མི་གོ མ་གཞི་ང་རང་གཅིག་པུར་བསྡད་དེ་ལོབས་ཡོད་མོད། འོན་ཀྱང་གལ་ཏེ་བཙལ་
ནས་རྙེད་ན། སྤྲོ་སྐྱིད་ལྡན་པའི་འདུག་གྲོགས་ཁ་ཤས་ཡོད་ན་ཡང་དོན་བཟང་ཞིག་རེད།
སྲས་མོ་ལིན་ཏོན། ཁོའི་གམ་ནས་མར་སྡོད་དང་། ངས་རང་གི་ཡོད་ཚད་ཁྱོད་ལ་གནང་
ཡོད། སྤྱིར་བཏང་ལེགས་སྐྱེས་འདིས་མི་ལ་སུན་པོ་བཟོ་ན་ཡང་། ངས་ལིན་ཏོན་ཆུང་བ་
བཤད་པ་ཡིན། ལྟོས་དང་། མོས་སྡང་མིག་བགྲད་པར་ལྟོས་དང་། དངོས་གནས་ཡ་མཚན་
རེད། ང་ནི་རང་ཉིད་ལ་སྐྲག་པའི་མི་ཐམས་ཅད་ཀྱི་སྟེང་དུ་དམུ་རྒོད་ཀྱི་ངང་ཚུལ་མ་ཡལ་
བའི་ཞེ་སྡང་ཞིག་ལངས་རྒྱུ་འདུག གལ་ཏེ་ཁྲིམས་ལུགས་ཆེར་དར་མེད་ཅིང་། གཉོམ་ཞིང་
འཇམ་པའི་ཡུལ་སྲོལ་གལ་ཆེན་མི་བྱེད་པའི་ས་ཆ་ཞིག་ཏུ་སྐྱེས་པ་ཡིན་ན། ངས་མི་འདི་
གཉིས་ཀྱི་མི་ལྤགས་དམར་བཤུས་བརྒྱབ་སྟེ་མཚན་མོའི་སྤྲོ་སྣང་གི་རྩེད་མོ་ཞིག་ཏུ་བསྒྱུར་
ཡང་སྲིད།”
ཁོས་དབུགས་རིང་ཞིག་བརྔུབས་རྗེས་ཅོག་ཙེ་རྡུང་བཞིན་རང་གིས་རང་ལ་བཤད་
ཀྱིན་པ་ལྟར། “དམྱལ་བ་དཔང་དུ་བཙུགས་ཏེ་མནའ་ཞིག་བསྐྱལ། ང་ཁོ་ཚོར་སེམས་
གཏིང་ནས་སྡང་།” “ང་ཁྱོད་ལ་མི་སྐྲག
ཁཱ་སེ་རེན་གྱིས་སྐད་ཤུགས་ཆེན་པོས་སྨྲས་ཤིང་ཁོས་བཤད་པའི་ཚིག་རྗེས་མ་དེ་མ་གོ་
བ་འདྲ། མོ་ཁོའི་མདུན་དུ་བཅར་ཞིང་མིག་ཟུང་ནག་པོ་ལས་ཁོང་ཁྲོའི་མེ་ལྕེ་དང་བློ་ཐག་
རྦད་ཆོད་ཀྱི་རྣམ་འགྱུར་ཞིག་མངོན་བྱུང་།
“ལྡེ་མིག་ང་ལ་སྤྲོད། ང་ལ་སྤྲོད།”
མོས་བཤད་རྒྱུར། “ལྟོགས་ནས་ཤི་དགོས་རུང་། ངས་ཁྱིམ་འདི་ནས་ཟས་ཁམ་གང་
དང་ཆུ་ཁམ་གང་ཡང་ཟ་འཐུང་བྱེད་མི་སྲིད།”
ཧེ་ཟི་ཁི་ལེ་ཧྥུས་སྒྲོག་ཙེའི་སྒང་ལ་བཞག་པའི་ལྡེ་མིག་རང་གི་ལག་ཏུ་བླངས་སོང་།
ཁོས་མགོ་བོ་དགྱེ་སྟེ་ལྟ་ཙམ་བྱས་ཤིང་། མོའི་ཞུམ་མེད་ཀྱི་སྙིང་སྟོབས་དེས་ཁོ་རེ་ཞིག་ཧད་
པར་བྱས་སོང་། ཧ་ལམ་སྙིང་སྟོབས་དེ་དང་མིག་མདངས་དེ་ནི་མོ་སྐྱེ་མཁན་གྱི་ཨ་མ་དང་
འདྲ་བས་ལོས་ཡིན།
མོས་ཐད་ཀར་དུ་ཁོའི་ལག་ནས་ལྡེ་མིག་འཕྲོག་པར་བརྩོན་ཞིང་། ཧ་ལམ་ལྡེ་མིག་
ཚུར་ལོན་ལ་ཁད་ཅིག་བྱུང་། ཡིན་ནའང་མོའི་བྱ་སྤྱོད་དེས་ཁོའི་རྣམ་རིག་ཡང་བསྐྱར་མིག་
མདུན་གྱི་དོན་དག་སྟེང་འཁོར་བར་བྱས།
ཁོས་བཤད་རྒྱུར། “ཕར་སོང་། དེ་མིན་ན་ངས་ཁུ་ཚུར་གཅིག་གིས་ཁྱོད་བསྒྱེལ་ངེས་
ཡིན། དེ་ལྟར་བྱས་ན་ལྕམ་མོ་དེན་ལགས་སྨྱོ་རུ་འཇུག་ངེས་རེད།”
མོས་ཉེན་བརྡ་དེ་ལ་ཁ་ཡ་མི་བྱེད་པར་ཡང་བསྐྱར་ཁོའི་ལག་པར་དམ་དུ་འཇུས་ཤིང་
ལག་ནང་གི་ལྡེ་མིག་འཕྲོག་པར་བརྩོན།
ང་ཚོ་ངེས་པར་དུ་འགྲོ་དགོས།”
མོས་དེ་ལྟར་སྐད་ཅོར་ཡང་ཡང་རྒྱག་ཞོར་ཤུགས་ཅི་ཡོད་ཀྱིས་ཁོའི་ལྕགས་ལྟར་སྲ་
བའི་ཤ་གནད་དེ་ལྷོད་པར་འབད། སེན་འདྲད་བྱས་ན་མི་ཕན་པ་ཤེས་པས་མོས་སོ་རྣོན་པོ་
བཀོལ་མགོ་བརྩམས།
ཧེ་ཟི་ཁི་ལེ་ཧྥུས་ཟུར་མིག་གིས་ང་ལ་ལྟ་ཙམ་བྱས་པས་ང་ཡང་ཧད་པར་བྱས་ཤིང་།
ཕར་རྒྱུགས་ནས་བཀག་འགོག་བྱེད་ལོང་མ་བྱུང་ལ། ཁཱ་སེ་རེན་གྱི་རྣམ་རིག་ཡོད་ཚད་ལྡེ་
མིག་གི་སྟེང་དུ་བསྒྲིམས་འདུག་པས་ཁོའི་གདོང་གི་རྣམ་འགྱུར་མ་མཐོང་།
ཁོས་གློ་བུར་ལག་པ་གཉིས་ཀ་ལྷོད་དེ་མོར་ཅི་འདོད་ཀྱིས་འཕྲོག་ཏུ་བཅུག ཡིན་
ནའང་མོའི་ལག་ཏུ་ད་དུང་ལྡེ་མིག་མ་རག་པའི་བར་གླགས་དེར། ཁོས་གློ་བུར་དུ་ལྷོད་ཟིན་
པའི་ལག་པ་གཞན་དེས་མོ་བཟུང་ཞིང་ཚུར་དྲུད་ཡོང་སྟེ་རང་གི་པུས་མགོར་མནན་པ་
དང་། ལག་པ་གཞན་པ་དེ་ཡར་བཀྱགས་ནས་མོའི་འགྲམ་པ་གཡས་གཡོན་གཉིས་ཀར་དྲག་
ཆར་བབས་པ་ལྟར་གཞུས་སོང་། སྐབས་དེར་མོ་ནི་གཞན་གྱིས་པུས་མགོར་བཙན་
གྱིས་བཟུང་ཡོད་པ་མིན་ན་སྔོན་མ་ནས་ས་རུ་བསྒྱེལ་ཡོད་པར་ཐེ་ཚོམ་མེད།
“མི་ངན་ཞེ་གནག་ཁྱོད།”
ངས་དེ་ལྟར་འུར་རྒྱག་ཞོར་མདུན་དུ་བཅར་རྩིས་བྱས། “མི་ངན་ཞེ་གནག་ཁྱོད།'
ཁོས་ངའི་བྲང་ཁར་ཤུགས་ཀྱིས་ཕུད་རྒྱག་ཅིག་བྱས་པས་ཚིག་མཚམས་བཅད་
སོང་། ང་ནི་ཧ་ཅང་ཤ་རྒྱགས་པོ་ཡིན་པས་དར་ཅིག་རིང་དབུགས་ཀྱང་ལེན་དཀའ་སྣང་ཤར།
དོན་མེད་རྡུང་རྡེག་དེ་བཟེད་དགོས་བྱུང་བས་སེམས་སུ་ཁོང་ཁྲོའི་མེ་ལྕེ་འབར་ཞིང་། མགོ་
ཡོམ་འཁོར་ཞོར་ལུས་པོ་འཁྱར་འཁྱོར་ཞིག་བྱེད་དགོས་བྱུང་། སྐབས་དེར་དབུགས་འཚང་
སྟེ་འཆི་ཉེན་འདུག་སྙམ་ཞིང་། ཁྲག་རྩ་ཡང་སྦོས་ཏེ་གས་ལོས་འགྲོ་སྙམ་པའི་སྣང་བ་ཞིག་
སྐྱེས་བྱུང་།
དེ་ལྟར་སྐར་མ་གཉིས་རིང་གི་འུར་ཟིང་དང་ཀུ་ཅོ་དེ་རེ་ཞིག་འཇགས་སོང་། ཁཱ་སེ་
རེན་ཡང་ཧེ་ཟི་ཁི་ལེ་ཧྥུའི་ལག་ནས་ཐར་ཞིང་། ལག་ཟུང་གིས་རང་གི་ཟ་འགྲམ་ཕུར་ཕུར་
བྱེད་ཀྱིན་གདའ། ཧ་ལམ་མོས་རང་གི་རྣ་ཅོག་གཉིས་ཡོད་མེད་ལ་ཐེ་ཚོམ་ཟ་བཞིན་པ་འདྲ་
ལ། འདམ་རྩྭ་རྐང་གཅིག་དང་འདྲ་བར་འདར་སིག་སིག་བྱེད། སྙིང་རྗེ་བའི་བྱིས་པ་ལོ་ཆུང་
དེ་ཧ་ལས་ཧོན་འཐོར་གྱི་ངང་ནས་སྒྲོག་ཙེ་ལ་ཁེན་ཏེ་རེ་ཞིག་ལུས་སོང་།
“ལྟོས་དང་། ངས་ནི་བྱིས་པ་ཇི་ལྟར་སྐྱོང་སྟངས་གསལ་བོ་ཤེས།”
མི་ངན་དེས་གདུག་རྩུབ་དང་བཅས་དེ་ལྟར་ཟེར་ཞོར། མར་སྒུར་ནས་ས་ཐོག་གི་ལྡེ་
མིག་ཡར་སྒྲུག “ཁྱོད་ཀྱིས་ཉོན། ད་ལྟ་ལིན་ཏོན་ཆུང་བའི་གམ་དུ་སོང་སྟེ་ཡིད་ཚིམ་པ་
ཞིག་ངུས། སང་ཉིན་ནས་བཟུང་། ང་ཁྱོད་ཀྱི་ཨ་ཕ་ཡིན། ཉིན་འདི་དག་རིང་། ཁྱོད་ལ་ང་མ་
གཏོགས་ཨ་ཕ་གཞན་མེད། རྗེས་ཕྱོགས་ཁྱོད་ཀྱིས་ད་དུང་ཁྲིམས་ཆད་མང་པོ་ཁུར་དགོས།
ཁྱོད་བཟོད་བསྲན་ཅུང་ཆེ་འདུག སྡར་མ་ཞིག་མ་རེད། རྗེས་མ་ད་དུང་མིག་མདངས་ལས་
མཐོང་མི་འདོད་པའི་ཁོང་ཁྲོའི་རྣམ་འགྱུར་དེ་འདྲ་མངོན་ཡོང་ན། ཁྱོད་ཀྱིས་ཉིན་རྒྱུན་ངའི་
ལག་ནས་རྡུང་རྡེག་ཉོ་དགོས་རྒྱུ་རེད།”
ཁཱ་སེ་ཕར་ལིན་ཏོན་གྱི་གམ་དུ་མ་སོང་བར་ཚུར་ངའི་མདུན་དུ་སླེབས་པ་དང་། པུས་
མོ་ས་ལ་བཙུགས་ཤིང་མགོ་བོ་ངའི་པང་ལ་བཞག་སྟེ་ངུ་མགོ་བརྩམས། ཁོའི་མ་སྤུན་ནུ་བོ་
ནི་ཙི་གུ་ཞིག་དང་འདྲ་བར་རྒྱབ་བསྙེས་རྐུབ་སྟེགས་རིང་པོ་དེའི་གྲུ་ཟུར་ཞིག་ཏུ་བསྒོངས་
ཏེ་སྐད་སྒྲ་ཏོག་ཙམ་ཡང་འདོན་མི་ཕོད། ངས་བལྟས་ན་ཧ་ལམ་ཁོའི་སེམས་སུ་ད་ཐེངས་
རྡུང་རྡེག་ཉོ་མཁན་རང་ཉིད་མིན་པས་རླུང་རྟ་རྒྱུགས་སོང་སྙམ་པ་ལྟ་བུའི་དགའ་སྣང་ཕྲ་མོ་
རེ་ཡང་སྐྱེས་ཀྱིན་ཡོད་པ་འདྲ།
སྐུ་ཞབས་ཧེ་ཟི་ཁི་ལེ་ཧྥུས་ང་ཚོ་ཚང་མ་སྐྲག་འདུག་པ་མཐོང་རྗེས་ཡིད་ཚིམ་པའི་
ཉམས་དང་བཅས་ཡར་ལངས་ཤིང་། གང་མགྱོགས་སྒོས་རང་ལ་ཇ་ཞིག་སྦངས་སོང་། ཇ་
ཕོར་དང་ཇ་སྡེར་སོགས་སྔར་ནས་དེ་རུ་བཞག་འདུག ཁོས་ཇ་བླུག་རྗེས་ང་ལ་ཇ་ཕོར་ཞིག་
གཏད་བྱུང་།
“ཇ་འདིས་ཁྱོད་ཀྱི་ཁོང་ཁྲོའི་མེ་ལྕེ་ཞི་བར་བྱོས་དང་།”
ཁོས་བཤད་རྒྱུར། “ཁྱོད་ཀྱི་གཅེས་ཕྲུག་མ་རབས་དེ་དང་ངའི་བུ་དེར་ཡང་ཇ་ཞིག་
ལྡུག་རོགས། ཇ་ནི་ངས་སྦངས་པ་ཡིན་མོད་ནང་ལ་དུག་བཏབ་མེད། ང་ཁྱོད་ཚོའི་ཞོན་རྟ་
འཚོལ་དུ་འགྲོ” ཟེར།
ཁོ་ཕྱི་ལ་སོང་རྗེས་ངས་ཐོག་མར་ཅི་ལྟར་སྒོ་ལ་འབུད་རྒྱུར་བསམ་བློ་བཏང་། ང་ཚོས་
ཟས་ཁང་གི་སྒོ་ལ་ཚོད་ལྟ་བྱས་མོད་དེ་ནི་ཕྱི་རོལ་ནས་གཏན་འདུག ཡང་སྒེའུ་ཁུང་ལ་
ཞིབ་ལྟ་བྱས་མོད་དེ་ནི་ཤིན་ཏུ་དོག་པས་ཁཱ་སེ་རེན་ལྟ་བུའི་གཟུགས་གཞི་ཕྲ་ཞིང་མཉེན་པ་
ཞིག་ཀྱང་འཛུལ་ཐབས་མི་འདུག
“སྐུ་སྲས་ལིན་ཏོན།"ངས་འུར་བརྒྱབ་སྟེ་བཤད་དོན། “ད་ལྟ་ང་ཚོ་ནི་མངོན་སུམ་འཛེམ་མེད་ཀྱིས་བཀག་
སྐྱིལ་བྱས་པ་རེད། ཤོད་དང་། ཁྱོད་ཀྱི་གདོན་འདྲེ་ལྟ་བུའི་ཨ་ཕ་དེས་དོན་ལ་ཅི་ཞིག་བྱེད་
འདོད་པ་རེད། གསལ་བོ་ཞིག་མ་བཤད་ན། ངས་ཁྱོད་ལ་འགྲམ་ལྕག་གཞུ་ངེས་ཡིན། ཁོས་
ཁྱོད་ཀྱི་མ་སྤུན་གཅེན་མོར་རྡུང་བ་དེ་བཞིན་དུ་ངས་ཁྱོད་ལ་གཅར་ངེས་ཡིན།”
“རེད། ལིན་ཏོན། ཁྱོད་ཀྱིས་ཤོད་དང་།”
ཁཱ་སེ་རེན་གྱིས་བཤད་དོན། “ང་ནི་ཁྱོད་ཀྱི་ཆེད་དུ་འདིར་ཡོང་བ་ཡིན། གལ་ཏེ་ཁྱོད་
ཀྱིས་མ་བཤད་ན། དྲིན་ལན་ལོག་འཇལ་བྱེད་པའི་མི་ངན་ཞིག་རེད།”
“ང་ལ་ཇ་ཞིག་བླུད་དང་། ང་རང་སྐོམ་བྱུང་།དེ་ནས་ངས་ཁྱོད་ལ་བཤད།”
ཁོས་ལན་བཏབ་དོན། “ལྕམ་མོ་དེན། ཁྱོད་ཕར་སོང་དང་། ཁྱོད་ངའི་མདུན་དུ་ལངས་
ན་ང་མི་དགའ། ལྟོས་དང་། ཁཱ་སེ་རེན། ཁྱོད་ཀྱིས་མིག་ཆུ་ངའི་ཇ་ཕོར་ནང་ལ་ལྷུང་དུ་
བཅུག་སོང་། ངས་ཇ་འདི་འཐུང་རྒྱུ་མིན། ང་ལ་ཕོར་བ་གཞན་ཞིག་བརྗེ་དང་།”
ཁཱ་སེ་རེན་གྱིས་ཕོར་བ་གཞན་ཞིག་ཁོ་ལ་སྤྲད་ཅིང་གདོང་གི་མིག་ཆུ་ཕྱིས་སོང་།
གདོན་ཕྲུག་དེའི་ཅི་མི་སྙམ་པའི་རྣམ་འགྱུར་གྱིས་ང་ལ་རྨང་ནས་ཁོང་ཁྲོ་བསླངས་
བྱུང་། ཁོ་ནི་ད་ལྟ་རང་གི་ཆེད་དུ་སྐྲག་མི་དགོས་པ་འདྲ། ཐང་རྒོད་དུ་སྐྲག་སྟེ་བཟོད་ཐབས་
མེད་པའི་རྣམ་འགྱུར་དེ་ད་ནི་ཡོངས་སུ་ཡལ་འདུག རླུང་ཁའི་རི་ཁྱིམ་གྱི་སྒོ་ཐེམ་ལ་གོམ་
པ་སྤོས་པ་ནས་བཟུང་ཁོའི་སྐྲག་སྣང་ཡང་ག་ལེར་ཡལ་སོང་། ངས་ཚོད་དཔག་བྱས་པ་ལྟར་
ན་ཁོའི་ཨ་ཕས་ཁོ་ལ་ཁ་དན་གང་རུང་ཞིག་བཞག་ཡོད་པ་འདྲ། དཔེར་ན་ཁོས་ངེད་གཉིས་
ལ་བསླུ་བྲིད་བྱས་ཏེ་རླུང་ཁའི་རི་ཁྱིམ་ལ་ཁྲིད་ཡོང་ཐུབ་ཚེ་རྡུང་རྡེག་བཟེད་མི་དགོས་པ་
ཡིན་ཚོད་རེད། ད་ལྟ་ངེད་གཉིས་ལ་མགོ་བསྐོར་ནས་འདིར་ཁྲིད་ཡོང་ཚར་བས་ཁོ་སྐྲག་
དོན་ཅི་ཡང་མེད།
“ཨ་ཕས་ངེད་གཉིས་གཉེན་སྒྲིག་བྱོས་ཟེར།” ཁོས་ཇ་ཁམ་གང་མིད་རྗེས་མུ་མཐུད་དུ་
བཤད་དོན། “ཁྱོད་ཀྱི་ཨ་ཕས་ད་ལྟ་ངེད་གཉིས་མགྱོགས་པོར་གཉེན་སྒྲིག་བྱེད་དུ་མི་
འཇུག་པ་ཁོས་ཤེས་ཡོད། ཡིན་ནའང་ཁོས་ང་མི་འགྱངས་པར་ཤི་འགྲོ་བར་སྐྲག་སྟེ་སྒུག་མ་
ཐུབ་པ་རེད། དེ་བས་སང་ཉིན་ཞོགས་པར་ངེད་གཉིས་གཉེན་སྒྲིག་བྱེད་དགོས། དོ་དགོང་
ཁྱོད་འདི་རུ་ཞག་འདུག་བྱེད་དགོས། གལ་ཏེ་ཁྱོད་ཀྱིས་ཡོད་ཚད་ཁོའི་བཀོད་སྒྲིག་ལ་ཉན་
ན། ཁྱོད་ཕྱིར་ཁྱིམ་ལ་ལོག་ཆོག་པར་མ་ཟད། ང་ཡང་ཁྲིད་ནས་སོང་ཆོག
“ཁྱོད་ཁྲིད་ནས་མོ་ཚང་ལ་འགྲོ་ཟེར་རམ། སྙིང་རྗེ་འོས་པའི་གླེན་ཕྲུག་ཁྱོད།”
ངས་སྐད་གསང་མཐོན་པོས་སྡིགས་དོན། “ཁྱོད། གཉེན་སྒྲིག་བྱེད་དགོས་ཟེར་རམ།
ཁྱོད་ངོ་མ་སྨྱོས་པ་ཡིན་ནམ། མ་རེད། ངས་བལྟས་ན་ཁོས་ང་ཚོ་ཚང་མ་བླུན་པོ་བ་གླང་ལྟ་
བུར་བརྩིས་ཡོད་ངེས་རེད། ཁྱོད་ཀྱིས་བལྟས་ན་འདི་འདྲའི་ཡིད་དུ་འོང་བའི་སྲས་མོ་ཞིག་
སྟེ། ལུས་ཕུང་བདེ་ཐང་དང་གསོན་ཤུགས་ཀྱིས་ཁེངས་པའི་བུ་མོ་ཞིག ཁྱོད་ལྟ་བུའི་མི་
འགྱངས་པར་འཆི་རན་པའི་མི་ཞིག་དང་རྟ་བོང་སྐེ་སྦྲེལ་བྱེད་སྲིད་དམ། དེ་ནི་སྟོང་བསམ་
རེད། ཁཱ་སེ་རེན་ཕར་ཞོག འཇིག་རྟེན་གནམ་འོག་འདི་ན་བུ་མོ་གཞན་སུ་ཞིག་གིས་ཁྱོད
ལྟ་བུ་ཞིག་ཁྱོ་གར་འདོད་སྲིད་དམ། ངས་ཁྱོད་ལ་གཅར་དགོས་འདུག ཉིན་རྒྱུན་ངུ་སྐད་
དི་རི་རི་བྱེད་ཀྱིན་ངོ་ཚ་མེད་པའི་གཡོ་ཐབས་འདི་འདྲ་བཀོལ། ད་ནི་ངོ་གདོང་ནས་གླེན་
ཚུགས་དེ་འདྲ་མ་ངོམས། ངས་ཁྱོད་ཀྱི་ལུས་པོ་སྤྲུགས་སྤྲུགས་ཤིག་མ་བཏང་ཐབས་མེད་རེད།
ཁྱོད་ཀྱི་ཁོག་ཏུ་དེ་འདྲའི་གནག་སེམས་ངན་པ་ཞིག་བཅངས་ཕོད་དོན་ཅི་ཡིན། ད་དུང་
བླུན་པོ་ཀླད་ལོག་ཅིག་དང་འདྲ་བར་རྨི་ལམ་སྟོང་པ་རྨི་བཞིན་འདུག”
ངས་དེ་ལྟར་བཤད་ཀྱིན་ལག་ཡང་མོས་ཁོ་སྤྲུགས་ཙམ་བྱས་པ་ན། ཁོའི་ལུ་བརྒྱལ་མྱུར་
དུ་འཕར་ཞིང་ཡང་བསྐྱར་ངུ་སྐད་དང་སྡུག་སྐད་དི་རིར་ཤོར་སོང་།
ཁཱ་སེ་རེན་གྱིས་ངས་ཁོ་ལ་དེ་ལྟར་བྱས་པར་ལེ་བདའ་ཞིག་བྱས་སོང་།
“འདི་རུ་ཞག་འདུག་བྱེད་དགོས་ཟེར་རམ། མི་ཆོག་མོས་དེ་ལྟར་བཤད་ཀྱིན་ག་ལེར་
ཕྱོགས་བཞིར་ལྟ་ཞིབ་ཅིག་བྱས།
“ཨེ་ལུན། ངས་སྒོ་གན་བསྲེག་རྒྱུ་ཡིན། གང་ལྟར་ང་སྒོ་ལ་འགྲོ་དགོས།”
མོས་ཁ་ནས་བཤད་རྗེས་ལག་གིས་བསྒྲུབ་རྩིས་བྱས་པ་ན། ལིན་ཏོན་གྱིས་རང་གི་བདེ་
འཇགས་སྲུང་ཆེད་དངངས་སྐྲག་དང་བཅས་སྐམ་ཞིང་རིད་པའི་ལག་ཟུང་བསྲིངས་ཏེ། ཁཱ་
སེ་རེན་དམ་དུ་བསྡམས་ཞོར་ཁ་ནས་ངུ་སྐད་དབང་མེད་དུ་ཤོར།
“ཁྱོད་ལ་ང་མི་དགོས་སམ། ཁྱོད་ཀྱིས་ང་སྐྱོབ་རྒྱུ་མིན་ནམ། ཁྱོད་ཀྱིས་ང་འཇོལ་མོའི་
གཞིས་ཀར་ཁྲིད་མི་འདོད་དམ། སྙིང་ནས་གཅེས་པའི་ཁཱ་སེ་རེན་ལགས། ཁྱེད་གཏན་ནས
འགྲོ་མི་རུང་། ཁྱོད་ཀྱིས་མཇུག་མཐར་ང་འདི་ནས་བསྐྱུར་མི་རུང་། ངེས་པར་དུ་ངའི་ཨ
ཕའི་ཁ་ལ་ཉན་དགོས། ཁྱོད་ཀྱིས་ངེས་པར་དུ་ཉན་དགོས།”
“ངས་རང་གི་ཨ་ཕའི་ཁ་ལ་ཉན་དགོས།”
མོས་ལན་བཏབ་དོན། “ངས་ཁོ་ལ་སེམས་ཁྲལ་བྱེད་དུ་འཇུག་མི་རུང་། ཞག་གང་བོར་
ཁོའི་སེམས་ལ་ཅི་ཞིག་དྲན་སྲིད་དམ། ཁོ་ད་ལྟ་བྲེལ་འཚུབ་ལངས་ཀྱིན་ཡོད་ངེས། ངས་
འགྲོ་ལམ་ཞིག་གཤགས་མ་ཐུབ་ན། བསྲེགས་ཏེ་ལམ་ཞིག་བཏོད་ནས་ཁྱིམ་ཚང་འདི་ནས་
ཐར་ཐབས་བྱེད་ངེས་ཡིན། ཀ་ཀོར་མ་བྱེད། ཁྱོད་ལ་ཉེན་ཁ་ཅི་ཡང་མེད། ཡིན་ནའང་ཁྱོད་
ཀྱིས་ང་ལ་བཀག་འགོག་བྱས་སོང་། ལིན་ཏོན། ཁྱོད་དང་བསྡུར་ན་ང་ནི་རང་གི་ཨ་ཕར་
དགའ་བ་ཡིན།”
གཞོན་ནུ་དེ་རང་གི་ཨ་ཕའི་ཞེ་སྡང་ལ་རབ་ཏུ་འཇིགས་པས། ཁ་ཡག་ཚིག་སྙན་སྣ་
ཚོགས་ཀྱང་བཤད་མཁས་པར་གྱུར་ཞིང་། ཐབས་དུ་མའི་སྒོ་ནས་ཁཱ་སེ་རེན་ལ་འགོར་
འགྱངས་བཟོས་ཏེ་འགྲོ་རུ་མ་བཅུག སྐབས་དེར་ཁཱ་སེ་རེན་ཡང་འུ་ཐུག་པར་གྱུར་ན་ཡང་
མོས་སྔར་བཞིན་ཁྱིམ་ལ་ལོག་རྒྱུའི་འདུན་པ་ལྷོད་མེད། མཇུག་མཐར་མོས་ལིན་ཏོན་ལ་ཁ་
ཏ་དང་ཞུ་བ་འདྲེས་མ་ཞིག་བྱེད་དགོས་བྱུང་།མི་དེ་གཉིས་ཀས་ཀ་ཀོར་མང་པོ་བྱེད་
ཀྱིན་པའི་སྒང་ལ། ང་ཚོ་བཀག་སྐྱིལ་བྱེད་
མཁན་དེ་ཡང་ཕྱིར་སླེབས་བྱུང་། “ཁྱོད་ཚོའི་རྟ་ནི་བྲོས་ཤོར་འདུག”
ཁོས་བཤད་རྒྱུར། “ད་དུང་། ཨ་ཙི། ལིན་ཏོན། ཡང་མིག་ཆུ་བཏོན་པ་ཡིན་ནམ།
མོས་ཁྱོད་ལ་ཅི་ཞིག་བྱས་སོང་། ཆོག་ཐལ། ཆོག་ཐལ། ངུ་མཚམས་ཞོག མལ་ཁྲིའི་སྟེང་ལ་
འགོས། ད་ནས་ཟླ་བ་གཉིས་འགོར་རྗེས། ངའི་བུ་ཁྱོད་ལ་དཔུང་བ་སྦོམ་པོ་ཞིག་ཡོད་ངེས།
དེ་དུས་ཁྱོད་ཀྱིས་མོར་ཤ་འཁོན་ལེན་ཆོག ཁྱོད་ནི་དྲན་གདུང་གིས་མནར་དྲགས་པས་འདི་
ལྟར་སྐམ་སོང་བ་ཡིན་ངེས། མ་རེད་དམ། ནད་ཀྱི་རྩ་བ་དེ་རུ་ཡོད་པ་རེད། རྒྱུ་རྐྱེན་གཞན
ཞིག་མེད། མོས་ཁྱོད་ཁྱོ་གར་མི་འདོད་ཟེར་ཐབས་བྲལ། ཆོག་ཐལ། མལ་ཁྲིའི་སྒང་ལ་
སོང་། དོ་དགོང་ཟེ་ལ་ཡང་ཁྱིམ་ན་མེད་པས། ཁྱོད་རང་གི་ལྭ་བ་རང་གིས་འཕུད་དགོས། ཁ་
རོག ཁྱོད་ཀྱི་སྣ་ནང་ནས་སྒྲ་གྲག་ཏུ་མ་འཇུག རང་གི་ཁང་པར་ལོག་རྗེས་ང་ཁྱོད་ཀྱི་རྗེས་
དེད་ནས་ཡོང་མི་སྲིད། སྐྲག་དགོས་དོན་ཅི་ཡོད། འདི་ཡང་ལས་དབང་རེད། དོན་དག་འདི་
ཁྱོད་ཀྱིས་བསྒྲུབས་པ་བཟང་།དོན་དག་གཞན་རྣམས་ངས་བསྒྲུབ་ཆོག”
སྐད་ཆ་དེ་དག་བཤད་རྗེས་ཁོས་འགྲོ་ལམ་ཕྱེ་ཞིང་ལག་པ་སྒོ་ལོང་ལ་འཇུས་ཏེ་རང་གི་
བུ་དེ་ཕྱི་ལ་འགྲོ་རུ་བཅུག་སོང་། ཁོའི་བུ་ནི་སྒོ་ཕྱི་ལ་འབུད་པའི་བར་གླགས་དེར་ཁྱི་ཕྲུག་
ཧཱ་པ་ཞིག་དང་ཡོངས་སུ་འདྲ་སྟེ། ཕལ་ཆེར་ལྟག་རྒྱབ་ནས་གཞན་ཞིག་གིས་ཁོག་ངན་
བཅངས་ཏེ་གློ་བུར་དུ་སྒོ་བརྒྱབ་ཚེ་རང་གི་མཇུག་མ་སྒོ་བར་ལ་བཙིར་རྒྱུར་ཞེད་ཀྱིན་པ་
དང་འདྲ།
སྒོ་ཡང་བསྐྱར་གཏན་ནས་ཟྭ་བརྒྱབ་ཅིང་། ཧེ་ཟི་ཁི་ལེ་ཧྥུ་རྩིག་ཐབ་ཀྱི་འགྲམ་དུ་ལོག་
བྱུང་། ང་དང་ངེད་ཚང་གི་སྲས་མོ་གཉིས་དེ་གར་འགྲེང་ཡོད། ཁཱ་སེ་རེན་གྱིས་ཁོ་གམ་ལ་
བཅར་བ་མཐོང་འཕྲལ་སྐྲག་སྣང་དང་བཅས་ལག་ཟུང་ཡར་བཀྱགས་ནས་འགྲམ་པ་བསྐྱོར་
བྱུང་། ཁོ་ཚུར་སླེབས་པ་དང་མཉམ་དུ་མོས་ཡང་བསྐྱར་སྔོན་གྱི་གཅར་རྡུང་གི་སྙུང་གཞི་
དེ་དབང་མེད་དུ་དྲན་ཡོང་བ་ཡིན་ཚོད་རེད། གལ་ཏེ་མི་གཞན་ཞིག་ཡིན་ན། བྱིས་པ་དེ་
ཤིན་ཏུ་སྐྲག་པའི་ཉམས་སྣང་མཐོང་ན་གདུང་སེམས་སྐྱེས་ངེས་པ་ཁོ་ཐག་ཡིན་ལ། སེམས་
པ་ཡང་ཇེ་སྙིར་འགྲོ་སྲིད་མོད། འོན་ཀྱང་། ཁོས་ནི་དེ་ལས་ལྡོག་སྟེ་སྡང་མིག་བགྲད་ཀྱིན་ཁྲོ་
ཚིག་གིས་སྨྲས་དོན།
“ཡག་པོ་རེད། ཁྱོད་ང་ལ་མི་སྐྲག་ཟེར་བ་མིན་ནམ། ཁྱོད་ཀྱིས་སྙིང་སྟོབས་ཅན་
ཞིག་ཡིན་ཁུལ་བྱེད་མོད། དོན་དམ་པར་ངས་བལྟས་ན་ཁྱོད་སྐྲག་ནས་འཆི་ལ་ཁད་བྱེད་
ཀྱིན་འདུག
“ད་ལྟ་ང་ནི་སྐྲག་དགོས་བྱུང་།”
མོས་ལན་བཏབ་དོན། “རྒྱུ་མཚན་ནི་ང་འདིར་བསྡད་ན། ངའི་ཨ་ཕས་སེམས་ཁྲལ་
བྱས་ཏེ་བརྒྱལ་གྲབས་ཡོད་ངེས་རེད། ངས་ཁོ་ལ་སེམས་ཁུར་བྱེད་དུ་འཇུག་ག་ལ་བཟོད།
ལྷག་པར་དུ་ད་ལྟ་ཁོ་ ཁོ་སྐུ་ཞབས་ཧེ་ཟི་ཁི་ལེ་ཧྥུ། ང་ཁྱིམ་ལ་མངགས་རོགས།
ང་ལིན་ཏོན་གྱི་ཆུང་མ་བྱེད་ཆོག ཨ་ཕས་ཀྱང་ཁས་ལེན་བྱེད་ངེས། ང་ཡང་ཁོ་ལ་དགའ།དེ་
ན་ང་རང་ཉིད་འཐད་པའི་དོན་དག་ཞིག་ལ་ཁྱོད་ཀྱིས་བཙན་སྐུལ་བྱེད་དོན་ཅི་ཡོད།”
“ཁོས་ཁྱོད་ལ་བཙན་སྐུལ་བྱེད་ག་ལ་ཕོད།"
ངས་སྐད་ཅོར་བརྒྱབ་དོན། “འདི་ནི་ཁྲིམས་ལུགས་ཡོད་པའི་ས་ཆ་ཞིག་རེད། སྐྱབས་
མགོན་གྱིས་ཐུགས་རྗེས་གཟིགས་རོགས། ཐ་ན་ཆེས་མཐའ་འཁོབ་ཀྱི་ས་ཆ་འདི་རུ་
ཡང་། ཐ་ན་ང་རང་གི་བུ་ཡིན་རུང་། བཙན་སྐུལ་བྱེད་མཁན་ཡོད་ན་ངས་ལྐོག་གཡོ་ཁྲོམ་
བསྒྲགས་བྱ་ངེས་ཡིན། འདི་ནི་ནག་ཉེས་ཚབས་ཆེན་རེད། ཆོས་ཚོགས་ཀྱིས་གུ་ཡངས་སུ་
གཏོང་མི་སྲིད།”
“ཁ་ཚུམས།”
མི་ངན་དེས་སྡིགས་དོན། “ཁྱོད་ཀྱིས་འུར་རྒྱག་དོན་ཅི་ཡིན། བཀྲ་མི་ཤིས་པའི་སྣ་
ནག་མ། ཁྱོད་ཀྱིས་ཚིག་གཅིག་ཀྱང་བཤད་མི་ཆོག སྲས་མོ་ལིན་ཏོན། ཁྱོད་ཀྱི་ཨ་ཕས་
སེམས་ཁྲལ་ཆེན་པོ་བྱེད་ངེས་པ་དྲན་ན། ངའི་སེམས་ནི་རབ་ཏུ་དགའ་ཞིང་ཚིམ་པར་གྱུར་
ཏེ་གཉིད་ཀྱང་མི་ཁུགས། ཁྱོད་ཀྱིས་ང་ལ་དེ་ལྟར་འགྱུར་ངེས་རེད་ཅེས་ཤོད་དང་། ངས་
ལྷག་པར་དུ་ཁྱོད་འདི་ནས་ཕར་འགྲོ་རུ་འཇུག་མི་སྲིད། ངས་ཁྱོད་ཁྱིམ་འདི་ནས་དུས་ཚོད་
ཉེར་བཞིར་བཀག་སྐྱིལ་བྱེད་ངེས་ཡིན། ཁྱོད་རང་ལིན་ཏོན་གྱི་ཆུང་མ་བྱེད་རྒྱུ་ཁས་བླངས་
ཚར་ན་ང་སེམས་བདེ་སོང་བ་ཡིན། ངས་ཁྱོད་ཀྱི་ཁས་ལེན་དམ་བཅའ་མངོན་འགྱུར་
བྱེད་དུ་འཇུག་ངེས། ཁྱོད་ཀྱིས་དེ་བསྒྲུབ་མ་ཐུབ་ན། ཁྱིམ་འདི་ནས་སྒོར་འབུད་རྒྱུར་རེ་བ
མ་བཅངས།”
“དེ་ན་ཨེ་ལུན་མངགས་ཏེ་བརྡ་ཞིག་རྒྱག་ཏུ་ཆུགས། དེ་ལྟར་བྱས་ན་ཨ་ཕས་ང་ལ་
དོན་ངན་མ་བྱུང་བ་ཤེས་ཏེ་སེམས་ཁྲལ་བྱ་མི་སྲིད།”
ཁཱ་སེ་རེན་གྱིས་སྡུག་པའི་མཆི་མ་འདོན་ཞོར་འུར་བརྒྱབ་དོན། “དེ་ན་ང་ད་ལྟ་ཉིད་
དུ་ལིན་ཏོན་དང་གཉེན་སྒྲིག་བྱེད། ངའི་སྙིང་ཉེ་བའི་ཨ་ཕ་དེ། ཨེ་ལུན། ཁོས་ངེད་གཉིས་
བོར་སོང་འདོད་ཡོད་ངེས། ང་ཚོས་ཅི་ལྟར་བྱ་འོས།”
“ཁོས་དེ་ལྟར་འདོད་མི་སྲིད། ཁོའི་སེམས་སུ་ཁྱོད་ཀྱིས་ཁོ་ལ་ཞབས་ཏོག་བསྒྲུབས་
ནས་སུན་དྲགས་ཏེ་སྒོ་ཕྱིར་རྩེ་རུ་བུད་སོང་འདོད་ཡོད་ངེས།"
ཧེ་ཟི་ཁི་ལེ་ཧྥུས་ལན་བཏབ་དོན། “ཁྱོད་ནི་རང་འཐད་ངང་ངའི་ཁྱིམ་ལ་ཡོང་བ་རེད།
དེ་ལྟར་ཐོག་མར་ཁྱོད་རང་ཁོས་ངའི་ཁྱིམ་ལ་མ་འགྲོ་ཞེས་པའི་སྐད་ཆར་རྒྱབ་འགལ་བྱས་
པ་རེད། དེ་ཡང་རྒྱུན་ལྡན་གྱི་སྣང་ཚུལ་ཞིག་རེད། ཁྱོད་ཀྱི་ལོ་ཚོད་འདི་འདྲ་ནི་རྩེད་མོར་
དགའ་བས། ནད་པར་ཞབས་གཡོག་བསྒྲུབ་རྒྱུར་སུན་སྣང་སྐྱེས་སྲིད། ནང་སྒོས་སུ་ནད་པ་
དེ་ཁྱོད་ཀྱི་ཕ་རྒན་ཡིན་པ་ཙམ་རེད། ཁཱ་སེ་རེན། ཁྱོད་འཇིག་རྟེན་འདིར་ཡོང་བའི་ཉིན་
མོ་དང་པོ་དེ་ནས་བཟུང་། ཁོའི་བདེ་སྐྱིད་ཀྱི་འཚོ་བ་མཇུག་རྫོགས་པ་རེད། དེ་བས་ངས་
ཁ་ཚོན་བཅད་དེ་བཤད་ཆོག ཁོས་ཁྱོད་ལ་དམོད་ཚིག་བོར་ཡོད་ངེས། ཁྱོད་འཇིག་རྟེན་
འདིར་ཡོང་བའི་དོན་དེར་མ་མཐའ་ཡང་ངས་ནི་དམོད་ཚིག་འབོར་གྱིན་ཡོད། དེ་བས་
ཁོ་འཇིག་རྟེན་འདི་དང་ཁ་འབྲལ་དུས་ཀྱང་ཁྱོད་ལ་དམོད་ཚིག་འདོར་དགོས་པར་གྱུར་
ན་ཧ་ཅང་ལུགས་མཐུན་ཡིན། ངས་ཀྱང་ཁོ་ལ་རོགས་བྱས་ཏེ་ཁྱོད་ལ་དམོད་མོ་བྱ། ང་ཁྱོད་
ལ་དགའ་མི་སྲིད། ག་ལ་སྲིད། ངུ་རུ་སོང་། ངས་བལྟས་ན། དེང་ཕྱིན་ངུ་སྐད་ཆད་རྒྱུ་མེད་
པ་ནི་ཁྱོད་ཀྱི་འཚོ་བའི་ནང་དོན་གཙོ་བོ་ཡིན་ངེས། གལ་ཏེ་ལིན་ཏོན་གྱིས་ཁྱོད་ཀྱི་སྐྱོ་བ་
བསང་རོགས་བྱེད་མ་ཐུབ་ཚེ་དེ་ལྟར་འགྱུར་ཁོ་ཐག་ཡིན། ཁྱོད་ཀྱི་ཕ་རྒན་དེས་རྨི་ལམ་སྟོང་
པ་རྨིས་པ་རེད། ཁོས་བསམ་པར་ལིན་ཏོན་གྱིས་ཁྱོད་ཀྱི་སྐྱོ་བ་སེལ་རོགས་བྱེད་ངེས་རེད་
འདོད་འདུག ཁོའི་མཇུག་མཐའི་འཕྲིན་ཡིག་ནང་གི་ཁ་ཏ་སློབ་གསོ་དང་འཚམ་འདྲིའི་
སྐད་ཆ་དེ་ཚོ་མཐོང་ན་ང་ཧ་ཅང་མི་དགའ། ཁོས་རང་ཉིད་ཚེ་ལས་འདས་རྗེས། ངའི་
གཅེས་ཕྲུག་གིས་ནམ་ཡང་ཁོའི་གཅེས་ཕྲུག་སེམས་ལ་ཉར་ཏེ་བདག་སྐྱོང་དང་གཅེས་སྤྲས་
བྱེད་དགོས་ཞེས་བཤད་འདུག ཇི་འདྲའི་བརྩེ་སེམས་ཅན་གྱི་ཕ་རྒན་ཞིག་རེད་ཨང་། ཡིན་
ནའང་། ལིན་ཏོན་ལ་མཚོན་ན། བྱམས་བརྩེ་དང་གཅེས་སྐྱོང་གི་ཀུན་སློང་ཉག་ཙམ་ལས་
མེད་ལ། ཡོད་པ་དེ་ཙམ་ཡང་ཁོ་རང་ཉིད་འབའ་ཞིག་གི་སྟེང་དུ་བཀོལ་ངེས་རེད། ལིན་
ཏོན་ཡང་རྒྱལ་པོ་གདུག་ཅན་ཞིག་བྱེད་པའི་གོ་སྐབས་བྱུང་ན་ལྟད་མོ་ཡ་མཚན་ཡོད། ཁྱོད་
ཀྱིས་ཁོས་བྱི་ལ་ཞིག་མནར་གཅོད་བྱས་ཏེ་བསད་པའི་གོ་རིམ་མ་མཐོང་བ་རེད། ཐོག་མར་
ཁྱོད་ཀྱིས་ཁོ་ལ་རོགས་རམ་བྱས་ཏེ་ཞི་ལའི་སྡེར་མོ་དང་སོ་ཐམས་ཅད་བལ་རྗེས་ད་གཟོད་
ཁོས་དེ་ལྟར་བྱེད་ཐུབ། ཁྱོད་ལ་གསལ་བོ་བཤད་ཆོག རྗེས་མ་ཁྱོད་ཕྱིར་རང་ཁྱིམ་ལ་ལོག་
རྗེས། རང་གི་ཨ་ཕར་ལིན་ཏོན་གྱི་བྱམས་བརྩེའི་ཕྱུག་པའི་གཤིས་བཟང་དང་ཡིད་འཕྲོག་
པའི་གཏམ་རྒྱུད་དག་ངོ་སྤྲོད་ཅིག་བྱེད་རོགས།”
“ཁྱོད་ཀྱིས་བཤད་པ་བདེན་འདུག"ངས་ཚིག་ལན་བསློག་དོན། “ཁོའི་རང་གཤིས་ངོ་
མ་ལྷང་ལ་ཕུད་ནས། ཁྱོད་དང་
འདྲ་ས་མང་པ་ཚང་མར་ཤེས་སུ་འཇུག་དགོས། དེ་ན་ངས་རེ་བ་ནི་སྲས་མོ་ཁཱ་སེ་ཡིས་
བསམ་བློ་ཡག་པོ་བཏང་རྗེས་དུག་སྦྲུལ་དེ་དང་ལེན་བྱེད་མིན་ཐག་གཅོད་བྱོས།"
“ད་ལྟ། ངས་ནི་ཁོའི་ཡ་རབས་ཀྱི་གཤིས་སྤྱོད་སོགས་གླེང་འདོད་མི་འདུག”
ཁོས་ལན་བཏབ་དོན། “ རྒྱུ་མཚན་ནི་གལ་ཏེ་མོས་ལིན་ཏོན་དང་ལེན་མི་བྱེད་ན། མུ་
མཐུད་དུ་འདི་རུ་བཀག་སྐྱིལ་བྱེད་ངེས་ཡིན། ཁྱོད་ཀྱང་མཉམ་དུ་འགོག་དགོས། མཇུག་
མཐར་ཁྱོད་ཀྱི་སྦྱིན་བདག་འཆི་རག་བར་དུ་ཁྱོད་གཉིས་འདི་རུ་བཀག་སྐྱིལ་བྱེད་ངེས་ཡིན།
མི་གཞན་སུས་ཀྱང་ཤེས་མི་སྲིད། གལ་ཏེ་ཁྱོད་ཡིད་མི་ཆེས་ན། ཁྱོད་ཀྱིས་མོ་ཁས་ལེན་དམ་
བཅའ་དང་འགལ་དུ་བཅུག་སྟེ་ཚོད་ལྟ་ཞིག་བྱོས་དང་།”
“ང་ཁ་དན་ཚིག་ལ་གནས་ངེས་ཡིན།”
ཁཱ་སེ་རེན་གྱིས་ལན་བཏབ་དོན། “ང་ཁོའི་ཆུང་མ་བྱེད་ཆོག དུས་ཚོད་གཅིག་གི་
ནང་ཚུན་དུ་གཉེན་སྒྲིག་བྱེད་ཀྱང་ཆོག འོན་ཀྱང་ང་མགྱོགས་པོར་ཕྱིར་འཇོལ་མོ་གཞིས་
ཀར་ལོག་ཐུབ་དགོས། སྐུ་ཞབས་ཧེ་ཟི་ཁི་ལེ་ཧྥུ། ཁྱོད་མི་ངན་ཞིག་རེད། ཡིན་ནའང་གདོན་
འདྲེ་ནི་མ་རེད། ཁྱོད་ཀྱིས་བསམ་བཞིན་དུ་ཁོག་ངན་བཅངས་ཏེ་ངའི་མི་ཚེ་བརླག་དོན་
མེད། གལ་ཏེ་ཨ་ཕས་ངས་ཁོ་བློས་བཏང་བ་རེད་བསམ་སྟེ། ང་ཕྱིར་ལོག་རག་བར་དུ་ཚེ་
ཕྱི་མར་ཕྱིན་པ་ཡིན་ན། ང་ཡང་མུ་མཐུད་དུ་གསོན་ཐབས་ག་ལ་ཡོད། ང་ནི་ད་ལྟ་ངུ་རྒྱུ་
ཡང་མི་འདུག འོན་ཀྱང་ངས་འདི་ནས་པུས་བཙུགས་ཏེ། ཁྱོད་ཀྱི་མདུན་དུ་པུས་བཙུགས་
ཏེ་གཏན་ནས་ཡར་ལངས་རྒྱུ་མིན། ངས་མིག་གིས་ཁྱོད་ཁོ་ནའི་གདོང་ལ་བལྟས་ཏེ་སྡོད་
རྒྱུ་ཡིན། ཁྱོད་ཀྱིས་ཕྱིར་ང་ལ་ལན་གཅིག་བལྟ་རག་བར་དུ་ཁྱོད་ལ་བལྟས་ཏེ་འདུག་རྒྱུ་
ཡིན། དེ་ལྟར་མ་བྱེད། ཁྱོད་ཀྱིས་གདོང་ཕར་ལ་མ་འཁོར། ང་ལ་ལན་གཅིག་ལྟོས་དང་།
ཁྱོད་ཀྱིས་ངའི་ངོ་གདོང་ལས་ཁྱོད་རང་མི་སྐྱིད་པར་བྱེད་པའི་རྣམ་འགྱུར་ཅི་ཡང་མཐོང་མི་
སྲིད། ཁྱོད་ཀྱིས་ང་ལ་རྡུང་མྱོང་རུང་། ང་ཁྱོད་ལ་ཞེ་སྡང་མེད། ཁྱོད་ནི་མི་ཚེ་འདིར་མི་
གཞན་སུ་ལ་ཡང་དགའ་མ་མྱོང་བ་ཡིན་ནམ། ཨ་ནེའི་ཁྱོ་ག་ལགས། གཏན་ནས་དགའ་
མ་མྱོང་ངམ། ཨ། ཁྱོད་ཀྱིས་ཅིས་ཀྱང་ང་ལ་ལན་གཅིག་བལྟ་རོགས། ངའི་ཡིད་སེམས་ཇི་
འདྲའི་སྐྱོ་བ་ལ། ཁྱོད་ཀྱིས་ཀྱང་སེམས་ནས་མི་བཟོད་པ་ཞིག་ཡིན་ངེས། ཅིས་ཀྱང་ང་ལ་
སྙིང་རྗེ་ཞིག་བསྒོམ་ངེས་རེད།"
“ཁྱོད་ཀྱི་འབུ་སུག་ལྟ་བུའི་ལག་པ་དེ་ངའི་ལུས་ནས་ཕར་ཁྱེར། ཕར་སོང་། དེ་མིན་
ན་ངས་རྡོག་ཐོས་གཞུ་ངེས།”
ཧེ་ཟི་ཁི་ལེ་ཧྥུས་ངར་སྐད་སྒྲོག་གིན་གདུག་རྩུབ་དང་བཅས་མོ་ཕར་དེད། “ངས་ནི་
ཁྱོད་ལ་རེག་ཏུ་འཇུག་པ་ལས་དུག་སྦྲུལ་ཞིག་ལུས་ལ་འཁྱུད་དུ་བཅུག་ན་དགའ། ལྟས་ངན་
རེད། ཁྱོད་ཀྱིས་ཁྱི་ཕྲུག་དང་འདྲ་བར་རྔ་མ་གཡོབ་ཀྱིན་ང་ལ་ཞུ་བ་བྱེད་རྒྱུ་ཞིག་ཅི་ལྟར་
ཡིད་ལ་དྲན་པ་ཡིན། ང་ཁྱོད་ལ་ཞེན་ཁ་ལོག་ཡོང་།”
ཁོས་ལུས་པོ་སྤྲུགས་ཙམ་དང་ཕྲག་པ་འགུལ་ཙམ་བྱས་ཏེ་རང་གི་སྐྱི་ལྤགས་སྟེང་
ལ་འབུ་སྡོམ་ཞིག་འབྱར་བ་དང་འདྲ་བར། རྐུབ་སྟེགས་དང་བཅས་ཕྱི་ནུར་ཞིག་བྱས་
སོང་། སྐབས་དེར་ང་ཡར་ལངས་ཏེ་ཁོ་ལ་སྡིགས་མོ་ཞིག་བྱེད་རྩིས་བྱས་པ་ན། ཁོས་ངའི་
ཚིག་མཚམས་བཅད་ཅིང་། ད་དུང་སྐད་ཆ་ཚིག་གཅིག་བཤད་ན་ང་ཁོ་ན་ཁང་པ་གཞན་
ཞིག་ཏུ་འཇུག་རྒྱུ་ཡིན་ཞེས་འཇིགས་སྐུལ་བྱས།
ས་ག་ལེར་རུབ་སོང་། ལྡུམ་རའི་ར་སྒོ་ཡོད་ས་དེ་རུ་མི་སྐད་རེ་གྲགས་པ་ན། ཁྱིམ་ཚང་
འདིའི་སྦྱིན་བདག་མགྱོགས་པོར་སྒོར་རྒྱུགས། ཁོའི་རིག་པ་ད་དུང་གསལ་བོ་རེད། ཡིན་
ནའང་སྐབས་དེར་ང་ཚོ་ཅི་བྱ་གཏོལ་མེད་དུ་ལུས། ཕྱི་ནས་སྐར་མ་འགའི་རིང་ཁ་བརྡ་བྱས་
རྗེས་ཁོ་གཅིག་པུ་ཕྱིར་ལོག་བྱུང་།
“ཕལ་ཆེར་ཁྱོད་ཀྱི་མ་སྤུན་མིང་པོ་ཧ་རེ་ཏོན་སླེབས་པ་འདྲ།” ངས་ཁཱ་སེ་རེན་ལ་བཤད་
དོན། “ངས་ཡོང་མཁན་ཁོ་ཡིན་པར་རེ་བ་བཅངས་ཡོད། ཁོས་ང་ཚོའི་ཆེད་དུ་སྐད་
ཆ་རེ་བཤད་ཀྱང་སྲིད། འོན་ཀྱང་སུས་ཤེས་སམ།”
“འཇོལ་མོའི་གཞིས་ཀ་ནས་མི་གསུམ་མངགས་ཏེ་ཁྱོད་གཉིས་བཙལ་དུ་ཡོང་བ་རེད།"
ཧེ་ཟི་ཁི་ལེ་ཧྥུས་དེ་ལྟར་བཤད། མ་གཞི་ང་ཚོས་རང་ཉིད་སྐྱོབ་པའི་གོ་སྐབས་ཡག་པོ་
ཞིག་ཤོར་དུ་བཅུག་ཚར་འདུག “མ་གཞི་ཁྱོད་ཀྱིས་སྒེའུ་ཁུང་ཞིག་ཕྱེ་སྟེ་ཕྱི་ལ་འཁོར་ནས་
ཀི་འདེབས་དགོས་པ་རེད། ཡིན་ནའང་ངས་མནའ་སྐྱེལ་ཆོག་པ་ཞིག་ལ། བཙལ་མཁན་ཞལ་
ཏ་མ་དེ་ཁྱོད་བོར་སོང་བར་དགའ་བཞིན་འདུག དེ་བས་ཁྱོད་ཀྱིས་ཀི་མ་བཏབ་པ་ཡང་འགྲིག
མོས་ཁྱོད་རང་འདི་རུ་བཀག་སྐྱིལ་ཡུན་རིང་བྱེད་དུ་འཇུག་འདོད་ངེས་རེད།”
ང་ཚོས་གོ་སྐབས་ལེགས་པོ་དེ་ཤོར་བ་ཤེས་རྗེས། ཡིད་རབ་ཏུ་ཕམ་སྟེ་རང་དབང་མེད་
པར་ངུ་སྐད་བཏོན་པ་ཡིན། ཁོས་ཀྱང་ཁ་ཡ་མི་བྱེད་པར་ཅི་འདོད་དུ་ངུ་རུ་བཅུག་སྟེ་དུས་
ཚོད་དགུ་པ་ཐོན་རག་བར་ལུས། དེའི་རྗེས་ཁོས་ངེད་གཉིས་ཐབ་ཚང་བརྒྱུད་དེ་ཐོག་ཁའི་
ཟེ་ལའི་མལ་ཤག་དུ་སོང་ཟེར། ངས་ལྐོག་ནས་ཁཱ་སེ་རེན་ལ་ཁོའི་ཁར་ཉོན་ཞེས་གདམས།
སྟབས་ལེགས་ན་ང་ཚོ་ཁང་པ་དེའི་སྒེའུ་ཁུང་བརྒྱུད་དེ་ཕྱིར་གོག་ནས་འགྲོ་ཐུབ་ཀྱང་སྲིད་
ལ། ཡང་ན་ཁང་པ་སྟེང་མའི་དཀར་ཁུང་ལས་ཕྱིར་འབུད་ཐུབ་ཀྱང་སྲིད་སྙམ།
ཡིན་ནའང་ཐོག་ཁང་གི་སྒེའུ་ཁུང་ཡང་ཐབ་ཚང་གི་སྒེའུ་ཁུང་དང་འདྲ་བར་ཧ་ཅང་
དོག་པ་སུ་ཡིས་ཤེས། དེ་བས་གནམ་ཁང་དུ་འགྲོ་ཐབས་ཀྱང་ག་ལ་ཡོད། ཡར་སྔོན་དང་
འདྲ་བར་ངེད་གཉིས་སྔར་བཞིན་ཁང་པའི་ནང་བཅུག་འདུག
ངེད་གཉིས་ཀ་མཚན་གང་བོར་མལ་ཁྲིའི་སྟེང་ལ་མ་བུད། ཁཱ་སེ་རེན་ནི་སྒེའུ་ཁུང་གི་
གམ་དུ་འགྲེངས་ཏེ་ནམ་གསལ་བར་སྒུག་ནས་བསྡད། ངས་ངལ་གསོ་ཞིག་བྱོས་ཞེས་ཡང་
ཡང་སྐུལ་རུང་། མོས་དབུགས་རིང་རེ་འབྱིན་པ་ལས་ལན་ཅི་ཡང་བཏབ་མ་སོང་།
ང་ནི་རྐུབ་སྟེགས་ཤིག་གི་སྟེང་དུ་བསྡད་དེ་ཡམ་ཡོམ་འཁྱར་འཁྱོར་ངང་སེམས་ནས་རང་ལ་
ལེ་བདའ་དྲག་པོ་བྱེད་ཀྱིན་བསྡད། སྐབས་དེར་ངས་སྦྱིན་བདག་དང་སྲས་མོ་ཆུང་
ཆུང་གི་ཆག་སྒོ་འདི་ཐམས་ཅད་ང་རང་གིས་ཡང་ཡང་བཟོས་པའི་ནོར་འཛོལ་ལས་བྱུང་
བར་འདོད་ཡོད། ཡིན་ནའང་ད་ལྟ་ངས་ཧ་གོ་སོང་། མ་གཞི་དེ་འདྲ་ཞིག་མ་རེད། གང་ལྟར་
ཡིད་སྐྱོ་བའི་མཚན་མོ་དེར་ངས་ནི་ཅི་ལྟར་བསམ་བློ་བཏང་ན་དེ་ལྟར་རང་ཉིད་རང་ལ་
སྡང་ཞིང་། ཐ་ན་ང་རང་གི་ནག་ཉེས་ནི་ཧེ་ཟི་ཁི་ལེ་ཧྥུ་ལས་ཀྱང་ལྕི་བར་འདོད་བྱུང་།
ཞོགས་པའི་དུས་ཚོད་བདུན་པར་ཁོ་སླེབས་ཏེ་སྲས་མོ་ཁཱ་སེ་རེན་ཡར་ལངས་ཡོད་
དམ་ཞེས་དྲིས་བྱུང་།
མོ་མགྱོགས་པོར་སྒོ་ཁར་རྒྱུགས་ཏེ་ཡར་ལངས་ཟིན་ཞེས་ལན་བཏབ།
“ཡག་པོ་འདུགཤོག་དང་།”
ཁོས་དེ་ལྟར་བཤད་ཀྱིན་སྒོ་ཕྱེ་ཞིང་མོ་ཕྱི་ལ་དྲུད་སོང་། ང་ཡར་ལངས་ཏེ་མཉམ་དུ་
འགྲོ་རྩིས་བྱེད་དུས་ཁོས་ཡང་བསྐྱར་སྒོར་ཟྭ་བརྒྱབ། ངས་ཁོ་ལ་རང་ཉིད་ཀྱང་ཕྱི་ལ་གཏོང་
དགོས་ཞེས་སྐུལ་བ་ན། ཁོས་ལན་དུ། ངང་སྒུག་ཅུང་ཟད་བྱོས་དང་། ངས་ཡུད་ཙམ་ནས་
ཞོགས་ཟས་སྐྱེལ་ཡོང་ངེས་ཟེར།
ངས་ཤེད་ཤུགས་ཡོད་ཚད་ཀྱིས་སྒོ་ངོར་གཞུས་ཞོར་སྒོ་ལོང་དཀྲུགས་དཀྲུགས་བྱས།
སྐབས་དེར་ང་ནི་ཁོང་ཁྲོས་རབ་ཏུ་འབར།
སྒོའི་ཕྱི་རོལ་ཏུ་ཁཱ་སེ་རེན་གྱིས་ནེ་ལི་དེན་མུ་མཐུད་དུ་བཀག་སྐྱིལ་བྱེད་དོན་ཅི་ཡིན་
ཞེས་དྲིས་པར། ཁོས་ལན་དུ་མོས་ད་དུང་དུས་ཚོད་གཅིག་ལ་སྒུག་དགོས་ཞེས་བཤད་རྗེས་
ཁོ་གཉིས་མཉམ་དུ་བུད་སོང་།
ངས་དེ་ལྟར་དུས་ཚོད་གཉིས་གསུམ་ཞིག་ལ་སྒུག་མཐར་ད་གཟོད་གོམ་སྒྲ་ཞིག་ཐོས་
བྱུང་། ཡིན་ནའང་མི་དེ་ཧེ་ཟི་ཁི་ལེ་ཧྥུ་མ་རེད།
“ངས་ཁྱོད་ལ་ཟ་མ་སྐྱེལ་ཡོང་ཡོད།”སྐད་སྒྲ་ཞིག་གིས་དེ་ལྟར་ཟེར། “སྒོ་ཕྱེ་དང་།”
ངས་མགྱོགས་པོར་སྒོ་ཕྱེ་བ་ན་མ་གཞི་ཧ་རེ་ཏོན་རེད། ཁོས་ལག་ཏུ་ང་ལ་ཉིན་གང་
བོར་ལྡེང་བའི་ཁ་ཟས་བཟུང་འདུག
“ཕར་ཁྱེར།”
ཁོས་དེ་ལྟར་བཤད་ཀྱིན་སྡེར་མ་ངའི་ལག་ཏུ་བཞག་སོང་
“ཡུད་ཙམ་སྒུག་དང་།" ངས་དེ་ལྟར་བཤད།
“མི་ཆོག”
ཁོས་དེ་ལྟར་བཤད་རྗེས་ལམ་སང་ཕྱིར་ལོག ངས་ཁ་ཡག་ཚིག་སྙན་ཇི་ལྟར་བཤད་
ཀྱང་ཕན་ཐོགས་མི་འདུག
ང་ནི་ཁང་པ་དེའི་ནང་དུ་ཉིན་གང་བོར་བཀག་པར་མ་ཟད། མཚན་གང་བོར་ཡང་
བཀག་སོང་། ཡང་དེ་ནས་ཉིན་གཅིག ཡང་མཚན་གཅིག ཁྱོན་སྡོམ་ང་རང་ཁང་པ་དེའི་
ནང་དུ་མཚན་མོ་ལྔ་དང་ཉིན་མོ་བཞི་ལ་བཀག་པ་རེད། ཉིན་རེའི་ཞོགས་པར་ཧ་རེ་ཏོན་
ལ་ཐེངས་རེར་འཕྲད་ཐུབ་པ་མ་གཏོགས་ངས་མི་གཞན་སུ་ཡང་མཐོང་མ་བྱུང་། དེའི་ཁར་
ཧ་རེ་ཏོན་ནི་བཙོན་སྲུང་ཚད་ལྡན་ཞིག་དང་འདྲ་བར་ངོ་རབ་ཏུ་གནག་ཅིང་ཁ་གཏན་
ནས་མི་གྲག་པས། ངས་བློ་ཁ་སྒྱུར་བྱེད་དུ་བཤད་པའི་གདུང་སེམས་དང་དྲང་བདེན་དགོས་
རབས་ཀྱི་སྐད་ཆ་དེ་དག་ཚིག་གཅིག་ལ་ཡང་ཁོས་ཉན་མ་སོང་།

ལེའུ་ཉེར་བརྒྱད་པ།

ཉིན་ལྔ་པའི་ཞོགས་པར། མ་རེད། ཉིན་ལྔ་པའི་ཕྱི་དྲོ་ཟེར་ཡང་ཆོག ངས་གོམ་སྒྲ་མི་
གཅིག་པ་ཞིག་གྲགས་པ་གོ་བྱུང་། དེ་ནི་ཅུང་ཟད་ཡང་ཞིང་ཆུང་བ་ཞིག་རེད། མཐར་མི་དེ་
ཁང་པའི་ནང་དུ་སླེབས། མ་གཞི་དེ་ནི་ཟེ་ལ་རེད། མོས་མདོག་དམར་པོའི་ཕྲག་ཁེབས་ཤིག་
གཡོགས་ཤིང་མགོ་ལ་གོས་ཞྭ་ནག་པོ་ཞིག་གྱོན་འདུག་པར་མ་ཟད། ད་དུང་ལག་ཁུད་དུ་ལྕང་
ལྕུག་གིས་བསླེས་པའི་ལག་གཟེབ་ཅིག་ཕར་གཡུག་ཚུར་གཡུག་བྱེད་ཀྱིན་གདའ།
“ཨ་ཙི།ལྕམ་མོ་དེན་ལགས།”
མོས་འུར་བརྒྱབ་དོན། “ཅིའུ་མོ་ཏོན་དུ་ཁྱོད་ཀྱི་གནས་ཚུལ་སྣ་ཚོགས་སྒྲོག་གིན་འདུག
ངས་ད་དུང་ཁྱོད་དང་ཁྱོད་ཚང་གི་སྲས་མོ་གཉིས་འདམ་དོང་དེའི་ནང་བྱིང་སོང་འདོད་ཡོད།
རྗེས་ནས་ད་གཟོད་སྦྱིན་བདག་གིས་བཤད་རྒྱུར། ཁོས་ཁྱོད་ཚོ་བཙལ་ནས་རྙེད་དེ་འདི་རུ་
སྡོད་དུ་བཅུག་ཡོད་ཟེར། ཁྱོད་ཅི་ལྟར་འདམ་ལས་ཐར་བ་ཡིན། ས་འབུར་ཞིག་གི་སྟེང་ལ་འགོ་
ཐུབ་སོང་བ་ཡིན་ནམ། ཁྱོད་འདམ་དོང་དེའི་ནང་དུས་ཡུན་ག་ཚོད་ལ་བསྡད་པ་ཡིན། ངེད་
ཚང་གི་སྦྱིན་བདག་གིས་བསྐྱབས་པ་རེད་དམ། ལྕམ་མོ་དེན། ཁྱོད་ཀྱི་ལུས་པོ་ཧ་ཅང་སྐམ་པོ་
མ་རེད། ལན་ཆགས་མང་པོ་མྱངས་མེད་ཀྱང་སྲིད།དེ་འདྲ་ཡིན་ནམ།”
“ཁྱོད་ཚང་གི་སྦྱིན་བདག་ནི་མི་ངན་ཐ་ཤལ་ཞིག་རེད།”
ངས་ལན་བཏབ་དོན། “གང་ལྟར་ངས་ཁོ་གུ་ཡངས་སུ་མི་གཏོང་། ཁོས་རྫུན་གཏམ་དེ་འདྲ་
མང་པོ་ཞིག་བསྒྲིགས་འདུག་མོད། ངས་གསང་བ་ཐམས་ཅད་ཁྱབ་སྒྲོག་བྱ་ངེས་ཡིན།”
“ཁྱོད་ཀྱིས་ཅི་ཟེར་བ་ཡིན།”
ཟེ་ལས་ལན་བཏབ་དོན། “དེ་ནི་ཁོས་བསྒྲིགས་པ་མ་རེད། གྲོང་སྡེའི་ནང་ཚང་མས་
དེ་ལྟར་ཟེར་གྱིན་འདུག ཁྱོད་ཚོ་འདམ་གཞུང་ནས་མགོ་འཁོར་བ་རེད་ཟེར། དེ་བས་ང་
ཁྱིམ་ལ་ཐོན་མ་ཐག་ཨེན་ཧྲབ་ལ། “ང་ཕྱི་ལ་སོང་བའི་ཉིན་འདི་དག་རིང་བློ་ཡུལ་ལས་
འདས་པའི་དོན་དག་བྱུང་འདུག སྐུ་ཞབས་ཧ་རེ་ཏོན། ཤིན་ཏུ་མཛེས་པའི་བུ་མོ་ཁཱ་སེ་
རེན་ཟེར་བ་དེ་དང་ད་དུང་ལས་ལ་བརྩོན་པའི་ལྕམ་མོ་དེན་ཟེར་བ་དེ་གཉིས་ཀར་སྙིང་རེ་
རྗེ” ཞེས་བཤད་པ་ན། ཁོས་ང་ལ་སྡང་མིག་བགྲད་དེ་བསྡད་སོང་། ངས་ཁོས་ཅི་·ཡང་ང་གོ་
མི་འདུག་སྙམ་སྟེ་གོ་ལོ་ཐོས་ལོ་ཐམས་ཅད་ཁོ་ལ་བཤད་པ་ཡིན། སྦྱིན་བདག་གིས་དེ་སྐད་
གོ་རྗེས་རང་གཅིག་པུ་ཁོང་དགོད་ཅིག་བྱེད་ཞོར། “ཁྱོད་ཀྱིས་མོ་རང་གཉིས་ཀ་འདམ་དུ་
ལྷུང་བ་རེད་ཟེར་རམ། ད་ལྟ་ཕྱི་ལ་ཐོན་ཡོད། ཟེ་ལ། སྐབས་ཐོག་འདིར་ལྕམ་མོ་ནེ་ལི་དེན་
ཁྱོད་ཀྱི་ཁང་པའི་ནང་དུ་བསྡད་ཡོད། ཁྱོད་ཐོག་ཁང་དུ་སོང་ནས་མོར་མགྱོགས་པོར་ཁྱིམ་
ལ་རྒྱུགས་ཤིག་ཟེར་རོགས། ལྡེ་མིག་འདི་ན་ཡོད། འདམ་ཆུ་མོའི་ཁ་སྣར་འཛུལ་བས་རིག་
པ་ལྡབ་ལྡིབ་ངང་ཁྱིམ་ལ་རྒྱུགས་པར་དོགས་ཏེ་ངས་མོ་འདི་རུ་སྡོད་དུ་བཅུག་པ་ཡིན། མོའི་
རིག་པ་གསལ་བོར་གྱུར་རྗེས་ཕྱིར་མངག་རྩིས་ཡོད། ད་ནི་ཁྱོད་ཀྱིས་མོ་མྱུར་དུ་རང་ཁྱིམ་ལ་
འགྲོ་རུ་ཆུགས། གལ་ཏེ་མོ་འགྲོ་ཐུབ་ན་ད་ལྟ་ཉིད་དུ་འགྲོ་རུ་བཅུག ད་དུང་མོར་སྐད་ཅིག་
བསྐུར། སྲས་མོ་ཁཱ་སེ་རེན་ཡང་མོའི་རྗེས་ནས་མི་འགྱངས་པར་སླེབས་ཡོང་ཞེས་ཤོད། ཏག་
ཏག་ལུང་ཁུག་གི་སྐུ་དྲག་དེའི་འདས་མཆོད་བསྒྲུབ་པར་འགྲོ་ཐུབ་ངེས་རེད།”
“སྐུ་ཞབས་ཨེ་དི་ཀ་ཚེ་ལས་འདས་སོང་ངམ།”
ངས་དབུགས་འཚང་བཞིན་དེ་ལྟར་དྲིས། “ཨ། ཟེ་ལ། ཟེ་ལ།”
“ཤི་མེད།ཤི་མེད།ཁྱོད་སྡོད་དང་། ལྕམ་མོ་ལགས།"མོས་ལན་བཏབ་དོན། “ངས་བལྟས་ན་
ཁྱོད་ལ་ཡང་སྙུང་གཞི་ཕོག་འདུག ཁོ་ཤི་མེད།
སྨན་པ་ཁན་ནེ་ཟི་ཡིས་ཁོས་ད་དུང་ཉིན་གཅིག་ལ་བསྲོན་ཐུབ་འདུག་ཟེར། ང་ལམ་ཁར་
ཁོ་དང་འཕྲད་པས་དེའི་སྐོར་དྲིས་པ་ཡིན།”
ང་ནི་མུ་མཐུད་དུ་སྡོད་ཁོམ་ག་ལ་ཡོད། དེ་མུར་རང་གི་གྱོན་གོས་དང་ཞྭ་མོ་ལུས་ལ་
བསྐོན་ཞོར་ཐོག་ཁང་ནས་མར་བབས། ངའི་མདུན་དུ་ལམ་ཞིག་ཕྱེ་འདུག ཁང་པ་དབུས་
མའི་ནང་དུ་སླེབས་རྗེས་ངས་ཕྱོགས་བཞིར་ལྟ་བཞིན་མི་ཞིག་ལ་ཁཱ་སེ་རེན་གྱི་གནས་ཚུལ་
འདྲི་དགོས་སྙམ། ཁང་པའི་ནང་དུ་ཉི་འོད་འཕྲོས་ཤིང་སྒོ་མོ་ཡང་ཕྱེ་འདུག་མོད་མི་གཅིག་
ཀྱང་མཐོང་མ་བྱུང་། ངས་རང་ཉིད་མྱུར་དུ་ཁྱིམ་ལ་རྒྱུགས་དགོས་སམ་ཡང་ན་ཕྱིར་ཁང་
པའི་ནང་དུ་སྲས་མོ་ཁཱ་སེ་རེན་འཚོལ་དུ་འགྲོ་དགོས་པ་མ་ཤེས་པར་ལུས་པའི་སྐབས་དེར།
གློ་ལུ་བྱེད་པའི་སྒྲ་ཆུང་ངུ་ཞིག་གིས་ངའི་རྣམ་རིག་རྩིག་ཐབ་ཀྱི་ཉེ་ལོགས་སུ་དྲངས།
ལིན་ཏོན་ཆུང་བ་ནི་རྒྱབ་བསྙེས་རྐུབ་སྟེགས་མཐོན་པོའི་སྟེང་ཉལ་འདུག་ལ། ཁོ་
གཅིག་པུས་དེ་གར་ཀ་ར་ཡུ་བ་ཅན་ཞིག་འཇིབ་ཞོར་བརྩེ་བ་དང་བྲལ་བའི་མིག་མདངས་
དེས་ངའི་བྱ་སྤྱོད་ལ་ཅེར་ནས་བསྡད་འདུག
“སྲས་མོ་ཁཱ་སེ་རེན་གང་དུ་ཡོད།”
ངས་ངོ་གནག་སྟེ་ཁོ་ལ་དྲིས། ཏག་ཏག་ཁོ་གཅིག་པུ་ལས་མེད་པའི་གནས་སྐབས་དེར་
ངས་ཁོ་ལ་ཞེད་སྣང་རེ་བསླངས་ན། ཁ་ནས་དོན་དངོས་ཤིག་རྩད་གཅོད་བྱེད་ཐུབ་ཀྱང་སྲིད་
སྙམ། ཁོས་རང་གི་ཀ་ར་འཇིབ་སྟེ་སྡོད་པ་ནི་བུས་པ་བསམ་མེད་ཅིག་དང་འདྲ།
“མོ་བུད་སོང་ངམ།”
ངས་དེ་ལྟར་དྲིས།
“སོང་མེད།”
ཁོས་ལན་བཏབ་དོན། “མོ་ཐོག་ཁང་ན་ཡོད། འགྲོ་ཐབས་ཡོད་པ་མ་རེད། ང་ཚོས་བཀག་ཡོད།”
“ཁྱོད་ཀྱིས་མོ་བཀག་ཡོད་ཟེར་རམ། གླེན་ཕྲུག”
ངས་སྐད་ཅོར་བརྒྱབ་དོན། “མོ་ཁང་མིག་གང་དུ་ཡོད། མགྱོགས་པོར་ཤོད། དེ་མ་
གཏོགས་ངས་ཁྱོད་ལ་ཨག་སྐད་འཆོར་དུ་འཇུག་ངེས་ཡིན།”
“ཁྱོད་ཐོག་ཁང་ལ་མོ་བཙལ་དུ་སོང་ན། ཨ་ཕས་ཁྱོད་རང་ཨག་སྐད་འཆོར་དུ་འཇུག་
ངེས་རེད།” ཁོས་ལན་བཏབ་དོན། “ཨ་ཕས་ངས་ཁཱ་སེ་རེན་ལ་སྙིང་རྗེ་སྒོམ་མི་རུང་། མོ་ནི་
ངའི་ཆུང་མ་རེད། མོ་ལ་ངོ་ཚ་མི་འདུག ང་དང་ཁ་བྲལ་འདོད་པ་རེད། ཁོས་བཤད་པ་ལྟར་
ན་མོ་ང་ལ་སྡང་ཞིང་ང་མགྱོགས་པོར་ཤི་ན་བཟང་བསམ་འདུག མོས་ངའི་སྒོར་མོ་ཐོབ་
རྒྱུར་རེ་བ་བཅངས་ཡོད་ཟེར། ཡིན་ནའང་དེ་ནི་མོའི་སྟོང་བསམ་རེད། མོ་ཁྱིམ་ལ་ལོག་
ཐབས་མེད། མི་ཚེ་གང་བོར་ལོག་ཐབས་མེད། མོ་ངུ་རུ་ཆུགས། ན་ཚ་ཕོག་ཀྱང་རུང་། ངས་
ནི་ཁ་ཡ་མི་བྱེད།”
ཁོས་དེ་ལྟར་བཤད་རྗེས་ཡང་བསྐྱར་ཀ་ར་ཡུ་བ་ཅན་དེ་འཇིབ་མགོ་བརྩམས་ཤིང་།
མིག་གཉིས་བཙུམས་ཏེ་ཕལ་ཆེར་གཉིད་སོང་བ་དང་འདྲ།
“སྐུ་སྲས་ཧེ་ཟི་ཁི་ལེ་ཧྥུ།"
ངས་ཡང་བཤད་དོན། “ཁྱོད་ཀྱིས་ན་ནིང་དགུན་ཁར་མོས་ཁྱོད་ལ་ཕན་བཏགས་པ་
ཐམས་ཅད་བརྗེད་སོང་ངམ། སྐབས་དེར་ཁྱོད་ཀྱིས་རང་ཉིད་མོར་དགའ་ཞེས་བཤད་པ་
མིན་ནམ། ཉིན་དེ་དག་ལ་མོས་ནམ་རྒྱུན་ཁྱོད་ལ་དཔེ་དེབ་ཁྱེར་ཡོང་ཞིང་། ཁྱོད་ལ་གླུ་
གཞས་བཏང་མྱོང་། ཐེངས་གང་མང་ཞིག་ལ་གངས་རླུང་དང་ཆར་ཞོད་ལ་མ་འཛེམ་པར་
ཁྱོད་ལ་བལྟ་རུ་ཡོང་བ་རེད། མཚན་མོ་ཞིག་ལ་མོ་ཡོང་མ་ཐུབ་པས་སེམས་སྐྱོ་སྟེ་ངུས་སོང་།
ཁྱོད་ཀྱི་རེ་བ་སྟོང་ཟད་དུ་བཏང་སོང་ཞེས་སེམས་སྡུག་པ་རེད། སྐབས་དེར་ཁྱོད་ཀྱིས་མོ་ནི་
རང་ཉིད་ལས་ལྡབ་བརྒྱ་ཡིས་བཟང་བར་འདོད་པ་མིན་ནམ། ད་ལྟ་ཁྱོད་ནི་རང་གི་ཨ་ཕའི་
དབྱེན་དཀྲུག་གི་སྐད་ཆ་དེ་དག་ལ་ཡིད་ཆེས་པ་ཡིན་ནམ། ཁྱོད་ཀྱིས་རང་གི་ཨ་ཕ་མ་གཞི
ནས་ཁྱོད་གཉིས་ཀར་སྡང་བ་ཤེས་ཡོད། ཡིན་ནའང་ཁྱོད་ད་དུང་ཨ་ཕའི་རྗེས་སུ་འབྲངས་
ཏེ་མོར་བརྙས་བཅོས་བྱེད། ངོ་མ་རྒྱུ་འབྲས་ཟེར་བ་ཞིག་མི་འདུག སྒེར་སེམས་མ་གཏོགས་
མེད་པའི་བྱིས་པ་ཁྱོད།” ལིན་ཏོན་གྱིས་ཁ་ཤ་འགུལ་ཙམ་བྱས་ཤིང་ཁ་ནང་ནས་ཀ་ར་དེ་
ཕྱིར་འཐེན་བྱུང་།
“མོ་རླུང་ཁའི་རི་ཁྱིམ་ལ་ཡོང་དོན་ནི་ཁྱོད་ལ་སྡང་བས་རེད་དམ།”
ངས་མུ་མཐུད་དུ་བཤད་དོན། “ཁྱོད་ཀྱིས་བསམ་བློ་ཞིབ་མོ་ཐོངས། སྒོར་མོའི་ཆེད་
དུ་རེད་ཟེར་བ་ནི་ལྷག་ཏུ་ནོར་བ་སྟེ། མོས་ཐ་ན་ཁྱོད་ལ་རྗེས་ཕྱོགས་སྒོར་མོ་ཡོད་མེད་ཀྱང་
ཤེས་མི་སྲིད། ཁྱོད་ཀྱིས་མོར་སྙུང་གཞི་བྱུང་འདུག་ཟེར། ཡིན་ནའང་ཁྱོད་ཀྱིས་མོ་གཅིག་པུ་
ཁྱིམ་ཚང་རྒྱུས་མེད་ཅིག་ཏུ་བསྐྱུར་ན་སྡུག་བསྔལ་ཇི་འདྲ་ཞིག་ཡོད་པ་ཤེས་སམ། བྲོ་བ་དེ་
འདྲ་ཁྱོད་ཀྱིས་ཀྱང་མྱངས་ཡོད། ཁྱོད་ལ་དཀའ་ཁག་ཡོད་དུས། ཁྱོད་ཀྱིས་རང་ཉིད་ལ་སྙིང་
རྗེ་སྒོམ་ཞིང་། མོས་ཀྱང་ཁྱོད་ལ་སྙིང་རྗེ་སྒོམ། འོན་ཀྱང་ད་ལྟ་མོར་དཀའ་ཁག་ཡོད་དུས།
ཁྱོད་ཀྱིས་མོ་ལ་སྙིང་མི་རྗེ། ང་ནི་མིག་ཆུ་ཡང་དབང་མེད་བཞུར་ཡོང་། སྐུ་སྲས་ཧེ་ཟི་ཁི་ལེ་
ཧྥུ། ཁྱོད་ཀྱིས་སོམས་དང་། ང་ནི་ལོ་ན་རྒས་པའི་བུད་མེད་ཅིག་རེད། ད་དུང་ཞལ་ཏ་མ་ཞིག་
རེད། ཁྱོད་ནི་དེ་ལས་ལྡོག་སྟེ། ཁ་ནས་སྐད་ཆ་སྙན་པོ་བཤད་ཤེས་ཏེ། ཐ་ན་ཁྱོད་ཀྱིས་མོར་
དད་གུས་ཡོད་ཅེས་ཀྱང་ཟེར་མྱོང་བ་འདྲ། ཡིན་ནའང་གལ་ལ་ཐུག་དུས་མོའི་ཆེད་དུ་མིག་
ཆུ་རྡོག་གཅིག་ཀྱང་མི་གཏོང་བར། འདི་རུ་བདེ་འབོལ་ལེར་ཉལ་ཏེ་སྡོད། ཨ་ཙི། ཇི་འདྲའི་
མི་སེམས་མེད་ཅིང་སྒེར་འདོད་ཆེ་བའི་བྱིས་པ་ཞིག་རེད།”
“ང་མོ་དང་མཉམ་དུ་སྡོད་ཐབས་བྲལ།”
ཁོས་ཁོང་ཁྲོའི་ངང་བཤད་རྒྱུར། “ང་མ་གཞི་རང་གཅིག་པུ་སྡོད་བསམ་པ་མིན། ཡིན་
ནའང་མོ་ངུས་ནས་མཚམས་མི་འཇོག་པས་ངས་བཟོད་ཐབས་མ་བྱུང་། ངས་ཨ་ཕ་འབོད་རྒྱུ་
ཡིན་ཞེས་བཤད་རུང་མོས་ངུ་མཚམས་མི་འཇོག ཐེངས་ཤིག ངས་ངོ་མ་ཨ་ཕ་བོས་པ་ཡིན།
ཁོས་མོར་ད་དུང་ངུ་མཚམས་མི་འཇོག་ན་མིད་པ་བསྒགས་ཏེ་གསོད་ངེས་ཡིན་ཞེས་འཇིགས་
སྐུལ་བྱས་སོང་། ཡིན་ནའང་ཁོ་སྒོར་སོང་མ་ཐག་མོ་ཡང་བསྐྱར་ངུ་མགོ་བརྩམས། ཞག་གང་
བོར་ངུ་བཤུམ་བྱེད་མཚམས་མི་འཇོག་པས་སུན་སྣང་བཟོད་ཐབས་བྲལ། ངས་སྐད་ཆེན་པོས་
ང་ཅི་ལྟར་གཉིད་དགོས་པ་རེད་དམ་ཞེས་ཨག་བཏབ་ན་ཡང་ཕན་པ་མི་འདུག”
སྐུ་ཞབས་ཧེ་ཟི་ཁི་ལེ་བྷུ་སྐོར་བུད་སོང་ངམ།"
ངས་དེ་ལྟར་དྲིས་ཤིང་། གདོན་ཕྲུག་དེས་རང་གི་མ་སྤུན་གཅེན་མོའི་སྡུག་བསྔལ་ལ་
གདུང་སེམས་ཏོག་ཙམ་ཡང་བཅངས་མེད་པ་ཚོར་བྱུང་།
“ཁོ་ར་སྐོར་ནང་དུ་འདུག”
ཁོས་ལན་བཏབ་དོན། “སྨན་པ་ཁན་ནེ་ཟི་དང་ཁ་བརྡ་བྱེད་ཀྱིན་གདའ། སྨན་པས་
བཤད་ན། ཨ་ཞང་འཆི་ལ་ཉེ། ཁོ་གང་ལྟར་འཆི་རྒྱུ་རེད། ཐར་ཐབས་མི་འདུག ང་ནི་དགའ་
བཞིན་ཡོད། རྒྱུ་མཚན་ནི་ང་ཁོའི་ཚབ་ཏུ་འཇོལ་མོའི་གཞིས་ཀའི་ཤུལ་འཛིན་པར་གྱུར་
འགྲོ། གནས་དེ་གླེང་མ་ཐག་ཁཱ་སེ་རེན་གྱིས་ནམ་རྒྱུན་མོ་རང་གི་ཁྱིམ་གཞིས་ཡིན་ཟེར།
དེ་ནི་མོའི་མ་རེད། ང་ལ་དབང་བ་རེད། ཨ་ཕས་མོའི་རྒྱུ་ནོར་མཐའ་དག་ང་ལ་དབང་ཟེར།
མོའི་དཔེ་དེབ་ཡག་པོ་དེ་ཚོ་ཚང་མ་ངའི་ཡིན། མོས་ང་ལ་གལ་ཏེ་ཁང་པའི་ལྡེ་མིག་སྤྲད་དེ་
རང་ཉིད་སྒོར་བཏང་ཚེ། རང་གི་དཔེ་དེབ་ཡག་པོ་དང་སྙིང་དུ་སྡུག་པའི་བྱིའུ་དེ་ཚོ་ཚང་
མ་ང་ལ་སྟེར་འདོད་ཡོད་ཅེས་ཞུ་བ་བྱས་སོང་། ད་དུང་རྟ་ཆུང་མུས་ནེ་ཡང་སྟེར་ཟེར། འོན་
ཀྱང་ངས་མོར་ཁྱོད་ལ་དབང་བའི་ཅ་ལག་ཅི་ཡང་ལྷག་མེད་པས། ཁྱོད་ཀྱིས་ང་ལ་ཅི་ཞིག་
སྟེར་རམ་ཞེས་དྲིས་ཤིང་། ཁྱོད་ཀྱིས་བཤད་པའི་རྒྱུ་དངོས་དེ་ཚང་མ་ངའི་ཡིན་ཞེས་བཤད།
ངས་དེ་ལྟར་བཤད་པ་ན། མོ་ཡང་བསྐྱར་ངུས་སོང་། དེའི་རྗེས་ནས་མོས་ཡང་རང་གི་
མགུལ་ནས་གེའུ་ཆུང་ཆུང་ཞིག་བླངས་ཤིང་དེ་ང་ལ་སྟེར་ཆོག་ཟེར། དེ་ནི་པར་རིས་གཉིས་
གསེར་གྱི་མཐའ་རྒྱན་ཆུང་བས་བརྒྱན་པ་ཞིག་རེད། པར་གྱི་ཕྱེད་ཀ་ནི་མོའི་ཨ་མ་དང་ཕྱེད་
ཀ་ནི་ཨ་ཞང་རེད། ཁོ་གཉིས་ལོ་ན་ཆུང་དུས་བྲིས་པ་ཞིག་རེད་འདུག དོན་དེ་ཁ་སང་བྱུང་
བ་རེད།
ངས་པར་རིས་དེ་གཉིས་ཀྱང་ང་ལ་དབང་ཞེས་མོའི་ལག་ནས་འཕྲོག་པར་བརྩམས་པ་
ན། གདོན་ཕྲུག་མ་དེས་གཏན་ནས་སྟེར་འདོད་མ་བྱས་ཤིང་། ང་ལ་ཤུགས་ཀྱིས་ཕུད་རྒྱག་
བཏང་བས་ན་ཟུག་བསླངས། ངས་འུར་ཆེན་པོ་བརྒྱབ་པ་ན། མོ་ཡང་སྐྲག་སོང་། མོས་ཨ་ཕ་
ཡོང་བཞིན་པ་ཐོས་མ་ཐག མྱུར་དུ་མགུལ་རྒྱན་གྱི་རྒྱུན་ཐག་བཅད་ཅིང་པར་སྒྲོམ་དེ་དུམ་
བུ་གཉིས་ལ་བགོས་ཏེ། མོའི་ཨ་མའི་པར་དེ་ང་ལ་སྤྲད་ཅིང་། ཕྱེད་ཀ་གཞན་དེ་སྦེད་གྲབས་
བྱས། ཡིན་ནའང་ཨ་ཕ་ཡོང་སྟེ་དོན་དག་ཅི་བྱུང་བ་རེད་ཅེས་དྲིས་རྗེས། ཁོས་ངའི་ལག་གི་
པར་དེ་ཁྱེར་བར་མ་ཟད། མོའི་ལག་གི་པར་དེ་ཡང་ཁྱེར་ཤོག་ཅེས་བཙན་སྐུལ་བྱས་སོང་།
ཡིན་ནའང་མོས་སྟེར་མ་འདོད་པས་ཁོས་ཤུགས་ཆེན་པོས་འགྲམ་ལྕག་ཅིག་གཞུས་ཏེ་མོ་
ས་རུ་བསྒྱེལ་ཞིང་། པར་རིས་ཕྱེད་ཀ་དེ་ཡང་མགུལ་རྒྱན་ལས་བཙན་གྱིས་བཏོག་ཅིང་སར་
འཕངས་རྗེས་རྡོག་བརྫིས་ཧྲུག་ཧྲུག་བཟོས་སོང་།”
“ཁྱོད་ཀྱིས་མོས་ཉེས་རྡུང་རེག་པ་མཐོང་ན། དགའ་སྤྲོ་སྐྱེ་བ་རེད་དམ།་
ངས་དེ་ལྟར་དྲིས་ཏེ་ཁོའི་སྐད་ཆ་ལས་གནས་ཚུལ་རེ་རྒྱུས་ལོན་མང་ཙམ་བྱེད་པར་རེ།
“ངས་མིག་རྡེབ་རྡེབ་བྱེད་ཀྱིན་བསྡད་པ་ཡིན།”
ཁོས་ལན་བཏབ་དོན། “ངས་ཨ་ཕས་རྟ་དང་ཁྱི་ལ་རྡུང་བ་སོགས་མཐོང་ན་ཡང་རང་
དབང་མེད་པར་མིག་རྡེབ་རྡེབ་བྱེད་པ་ཡིན། ཁོས་ངོ་མ་གཅར་རྡུང་དྲག་པོ་བྱེད། ཡིན་ནའང་
ང་ནི་ཐོག་མར་སེམས་སུ་དགའ་བཞིན་ཡོད། རྒྱུ་མཚན་ནི་མོས་ངའི་ཁར་མི་ཉན་པས་རེད།
མོས་རང་སྡུག་རང་ཉོ་རེད། ཡིན་ནའང་ཨ་ཕ་ཕྱིར་སོང་རྗེས། མོ་སྒེའུ་ཁུང་གི་གམ་དུ་ཡོང་
སྟེ་རང་གི་ཁ་ནང་གི་སོ་ཆག་གྲུམ་ཤོར་བ་ཞིག་ང་ལ་བསྟན་བྱུང་། མོའི་ཁ་ནང་ལ་ཁྲག་གིས་
ཁེངས་འདུག དེའི་རྗེས་ནས་མོས་ས་རུ་ལྷུང་བའི་པར་སྒྲོམ་ཆག་རོ་དེ་ཡར་སྒྲུག་རྗེས། ཕར་
སོང་སྟེ་གདོང་གྱང་ལ་ཕྱོགས་ནས་ས་རུ་བསྡད་སོང་། དེའི་རྗེས་ནས་མོས་ང་ལ་གཏན་དུ་ཁ་
གྲག་མ་བྱུང་། ངས་དེ་ལྟར་བསམ་མི་འདོད། ཡིན་ནའང་མོ་ནི་མི་ངན་ཞིག་རེད། ངུ་ནས་
མཚམས་འཇོག་རྒྱུ་མི་འདུག དེ་མིན་ད་དུང་མོའི་གདོང་མདོག་སྐྱ་བོར་གྱུར་པས་སྐྱི་གཡའ་
བ་ཞིག་ཏུ་སྣང་། ངས་མོའི་གདོང་ལ་བལྟ་རྒྱུར་ཡང་སྐྲག་དགོས་པ་ཞིག་འདུག”
“ཁྱོད་ཀྱི་ལག་ཏུ་ལྡེ་མིག་ལོན་ཐུབ་པ་རེད། གལ་ཏེ་ཁྱོད་རང་འཐད་ན།”
ངས་ཁོ་ལ་དྲིས།
“ལོས་ཆོག ང་ཐོག་ཁང་དུ་ཡོད་དུས་ལོན་ཐུབ།”
ཁོས་ལན་བཏབ་དོན། “འོན་ཀྱང་། ད་ལྟ་ང་ཐང་ཆད་དེ་ཐོག་ཁང་དུ་འགྲོ་མི་འདོད།”
“ལྡེ་མིག་ཁང་པ་གང་དུ་ཡོད།” ངས་དེ་ལྟར་དྲིས།
“འོད”
ཁོས་བཤད་རྒྱུར། “ལྡེ་མིག་གང་དུ་ཡོད་ཟེར་རམ། ངས་ཁྱོད་ལ་བཤད་མི་སྲིད། དེ་ནི་
ང་ཚོའི་གསང་བ་ཡིན། གཞན་སུ་ལ་ཡང་ཤེས་སུ་མི་འཇུག ཧ་རེ་ཏོན་དང་ཟེ་ལ་སོགས་ལ་
ཡང་ཤེས་སུ་མི་འཇུག ད་ཆོག་ཐལ། ཁྱོད་ཀྱིས་ང་རང་ཐང་ཆད་དུ་བཅུག་བྱུང་། མགྱོགས་
པོར་སོང་། ཕར་སོང་།"
ཁོས་ངོ་གདོང་ཕར་ལ་འཁོར་ཏེ་མགོ་བོ་དཔུང་བའི་སྟེང་བཞག་ནས་ཡང་བསྐྱར་
མིག་བཙུམས། ངའི་སེམས་སུ་རབ་ཡིན་ན་སྐུ་ཞབས་ཧེ་ཟི་ཁི་ལེ་ཧྥུ་མ་ཡོང་སྔོན་ལ་སོང་
ན་དགའ། ཐོག་མར་འཇོལ་མོའི་གཞིས་ཀར་ལོག་རྗེས་དེ་ནས་ལག་རོགས་ཁྲིད་དེ་སྲས་མོ་
སྐྱོབ་ཏུ་ཡོང་ཆོག་སྙམ་བྱུང་།
ཕྱིར་ཁྱིམ་ལ་སླེབས་པ་ན། ངའི་ལས་རོགས་ཚོས་ང་མཐོང་བས་ལ་ལ་དགའ་ཞིང་ལ་
ལ་ནི་ཧ་ལས་འདུག ཁོ་ཚོས་སྲས་མོ་ལ་ཆག་སྒོ་བྱུང་མེད་པ་གོ་རྗེས་མི་གཉིས་གསུམ་ཞིག་
གིས་མགྱོགས་པོར་སྦྱིན་བདག་ལ་གཏམ་བཟང་བཤད་དུ་འགྲོ་རྒྱུ་ཡིན་ཞེས་འཕྲོག་རྩོད་
བྱེད་མོད། མཇུག་མཐར་ང་རང་ཉིད་སོང་སྟེ་དོན་དག་གསལ་བོར་ཞུས་པ་ཡིན།
ཉིན་ཁ་ཤས་ལས་མ་འགོར་རུང་། ཁོ་ལ་འགྱུར་བ་ཆེན་པོ་བྱུང་འདུག ཁོ་ནི་དེ་གར་
ཉལ་ཏེ་གདོང་ལ་སྐྱོ་སྡུག་གིས་ཁེངས་འདུག་ཅིང་། ཡོད་ཚད་ལ་ལས་དབང་བཅོལ་བའི་
འུ་ཐུག་ཐབས་ཟད་ཀྱི་ངང་ནས་འཆི་བར་སྒུག་པའི་རྣམ་འགྱུར་ཞིག་མངོན་འདུག ཕར་
བལྟས་ཚོད་ཀྱིས་ཁོ་ལོ་ན་ཤིན་ཏུ་གཞོན་པ་ལྟར་སྣང་ཡང་དོན་དམ་པར་ད་ལྟ་ཕོ་ལོ་སོ་
དགུར་སླེབས་ཡོད། ཡིན་ནའང་མི་གཞན་གྱིས་བལྟས་ན་ལོ་བཅུ་ཡིས་ཆུང་སྙམ་པའི་སྣང་
བ་ཞིག་སྐྱེས་ངེས། ཁོས་ཁཱ་སེ་རེན་དྲན་གྱིན་འདུག་སྟེ། རྒྱུ་མཚན་ནི་མོའི་རུས་མིང་ངག་
ནས་ཤུབ་བུར་བཟློ་བཞིན་གདའ། ངས་ཁོའི་ལག་པར་རེག་ཙམ་བྱས་ཏེ་བཤད་དོན།
“ཁཱ་སེ་རེན་སླེབས་ལ་ཉེ། སྦྱིན་བདག་བཟང་པོ།”
ངས་ཁོའི་རྣ་སྒོར་བཏུད་དེ། “མོ་གསོན་ཡོད། ཆག་སྒོ་ཆེན་པོ་མེད། མགྱོགས་པོ་ཕྱིར་
སླེབས་ངེས། ངའི་རེ་བ་ལྟར་ན་དོ་དགོང་ཐོན་ངེས་རེད།” ཅེས་བཤད་པ་ཡིན།
གཏམ་བཟང་དེས་བསྐྱེད་པའི་ཤུགས་རྐྱེན་ལ་བདག་ཀྱང་ཡིད་འགུལ་ཐེབས་ཏེ་འདར་
སིག་རྒྱག་དགོས་བྱུང་། ཁོས་ལུས་ཕྱེད་ཡར་བཀྱགས་ཏེ་བྲེལ་འཚུབ་དང་བཅས་ཁང་པའི་
ནང་ལ་སྐོར་ལྟ་ལན་གཅིག་བྱས་ཤིང་།དེའི་རྗེས་ནས་ཡང་བསྐྱར་དྲན་པ་འཐོར་སོང་།
ཁོ་ཡང་བསྐྱར་དྲན་པ་སོས་རྗེས། ངས་སྲས་མོ་དང་རང་ཉིད་ཇི་ལྟར་མགོ་བསྐོར་ནས་
རླུང་ཁའི་རི་ཁྱིམ་དུ་ཁྲིད་ཚུལ་སོགས་གསལ་བོར་བཤད། ངས་རང་ཉིད་སྐུ་ཞབས་ཧེ་ཟི་ཁི་
ལེ་ཧྥུས་བཙན་གྱིས་རི་ཁྱིམ་དུ་ཁྲིད་པ་རེད་ཅེས་ཞུས་མོད། འོན་ཀྱང་དེ་ནི་གནས་ཚུལ་ཇི་
མ་ཇི་བཞིན་ཡང་མ་རེད། དེའི་ཁར་ངས་ལིན་ཏོན་ཆུང་བའི་ཞན་ཆའི་སྐོར་ནས་ཅི་ཐུབ་
གང་ཐུབ་ཀྱིས་གསང་སྟེ་གསལ་བོར་མ་བཤད། ད་དུང་ཁོའི་ཨ་ཕའི་གདུག་རྩུབ་ཆེ་བའི་
བྱ་སྤྱོད་དེ་དག་ཀྱང་ཞིབ་བརྗོད་མ་བྱས། སྐབས་དེར་ངའི་སེམས་སུ་ངེད་ཀྱི་སྦྱིན་བདག་གི་
སེམས་སུ་སྡུག་བསྔལ་གྱི་དུག་ཆུས་ཁེངས་ཏེ་མ་ཆུད་པར་ཡོད་དུས། ད་དུང་ཁ་སྣོན་ལྷག་མ་
ཞིག་བྱས་པས་ཕན་པ་ཅི་ཡོད་ཨང་སྙམ་པ་ཡིན།
ཁོས་རང་གི་དགྲ་བོའི་དམིགས་བྱ་སྣ་གཅིག་ནི་རྒྱུ་ནོར་ཧམ་འཛིན་བྱེད་པ་སྟེ།རང་གི་ཁང་
ས་དང་ཞིང་ས་ཐམས་ཅད་ཁོའི་བུའི་ལག་ཏུ་ཤོར་བར་བྱེད་འདོད་ཡོད་པ་ཤེས་ཡོད། ཡིན་ནའང་
དགྲ་བོས་རང་ཉིད་འཆི་རག་བར་དུ་སྒུག་མི་ཐུབ་དོན་ཅི་ཡིན་ཧ་མ་གོ རྒྱུ་མཚན་ནི་ཁོས་རང་
གི་ཚ་བོ་དེ་ཡང་རང་དང་མཉམ་དུ་ཕྱི་མར་འགྲོ་གྲབས་ཡོད་པ་ག་ལ་ཤེས།
གང་ལྟར་སྐབས་དེར་སྦྱིན་བདག་གིས་རང་གི་ཁ་ཆེམས་ཡི་གེར་བཟོ་བཅོས་ཤིག་
རྒྱག་འོས་འདོད་པ་སྟེ། སྔོན་ཆད་ཁཱ་སེ་རེན་ལ་བརྒྱུད་སྤྲོད་བྱེད་དགོས་པའི་རྒྱུ་ནོར་རྣམས་
མོ་རང་གིས་ཐག་གཅོད་བྱ་ཆོག་ཅེས་བྲིས་ཡོད་པ་དེ། མོར་དབང་བའི་རྒྱུ་ནོར་རྣམས་ཚབ་
གཉེར་བ་གཞན་ལ་གཏད་དེ་བདག་དམ་བྱེད་པ་དང་། མོ་རང་འཇིག་རྟེན་འདིར་གསོན་
པའི་དུས་ཡུན་ནང་ཆ་ཚང་མོའི་ཆེད་དུ་སྤྱོད་པ་དང་། གལ་ཏེ་མོར་བྱིས་པ་ཡོད་པར་གྱུར་
ན། མོ་འདས་རྗེས་བྱིས་པ་དེར་དབང་ཞེས་བཅོ་བར་འདོད། དེ་ལྟར་བཟོ་བཅོས་བྱས་ཚེ་ཁོ་
འདས་ནའང་རང་གི་རྒྱུ་ནོར་སྐུ་ཞབས་ཧེ་ཟི་ཁི་ལེ་ཧྥུའི་ལག་ཏུ་མི་འཆོར་འདོད་པ་རེད།
ངས་ཁོའི་བཀའ་བཀོད་ལྟར་མི་ཞིག་ཁྲིམས་རྩོད་པ་གདན་འདྲེན་ཞུ་རུ་མངགས་པ་
དང་། ཡང་མི་བཞི་ལ་མཚོན་ཆ་འབྱོར་མོ་རེ་ཁྱེར་དུ་བཅུག་སྟེ་ངེད་ཚང་གི་སྲས་མོ་བཙོན་
ཁང་ལྟ་བུའི་ཁྱིམ་ཚང་དེ་ལས་སྐྱོབ་ཏུ་མངགས། ཕྱོགས་གཉིས་ཀར་མངགས་པའི་མི་རྣམས་
དུས་ཡུན་རིང་པོ་ཞིག་འགོར་རྗེས་ཕྱིར་སླེབས་བྱུང་།
གཅིག་པུར་ལམ་ལ་ཆས་པའི་གཞིས་གཡོག་དེ་ཐོག་མར་ཕྱིར་སླེབས་སོང་། ཁོས་རང་
ཉིད་ཁྲིམས་རྩོད་པའི་ཁྱིམ་ལ་འབྱོར་དུས། སྐུ་ཞབས་ཀེ་ལིན་ཁྱིམ་ན་མེད་ཅིང་། ཁོས་དུས་
ཚོད་གཉིས་ལ་སྒུག་རྗེས་ད་གཟོད་ཀེ་ལིན་ཁྱིམ་ལ་ལོག་བྱུང་། ཡིན་ནའང་ཁྲིམས་རྩོད་
པས་ང་ལ་ད་དུང་གྲོང་སྡེའི་ནང་དོན་དག་རེ་བསྒྲུབ་རྒྱུ་ཡོད་པས། སང་ཉིན་ཞོགས་པ་གང་
མགྱོགས་སྒོས་འཇོལ་མོའི་གཞིས་ཀར་སླེབས་ཡོང་ཟེར་ཞེས་སྨྲས་བྱུང་།
མི་གཞན་བཞི་བོ་དེ་ཚོས་ཕྱིར་ལོག་དུས་སྲས་མོ་ཁྲིད་ཡོང་མི་འདུག ཁོ་ཚོས་སྲས་མོ་
ཁཱ་སེ་རེན་ལ་སྙུང་གཞི་ཕོག་འདུག་པས་ཕྱི་ལ་ཡོང་ཐབས་མི་འདུག དེའི་ཁར་སྐུ་ཞབས་
ཧེ་ཟི་ཁི་ལེ་ཧྥུས་ཁོ་ཚོ་ནང་དུ་འགྲོ་རུ་མི་འཇུག་ཅེས་སྐད་ཅིག་བསྐུར་འདུག ངས་གླེན་པ་
དེ་ཚོར་ཧེ་ཟི་ཁི་ལེ་ཧྥུའི་རྫུན་གཏམ་ལ་ཡིད་ཆེས་རྒྱུ་ཡོད་དམ་ཞེས་སྡིགས་མོ་ཡིད་ཚིམ་པ་
ཞིག་བྱས་པ་ཡིན། རྫུན་གཏམ་དེ་ངས་སྦྱིན་བདག་ལ་ཡང་བཤད་ག་ལ་སྲིད། དེ་བས་ངས་
སང་ཉིན་ནམ་གསལ་མ་ཐག་མི་སྐོར་ཞིག་ཁྲིད་དེ་རི་ཁྱིམ་ལ་འགྲོ་བ་དང་། གལ་ཏེ་ཁོ་ཚོས་
ཞི་བའི་སྒོ་ནས་བཙོན་མ་རྩིས་སྤྲོད་བྱེད་འདོད་མེད་ན། ད་ནི་འཛེམ་དོགས་ཅི་ཡང་མེད་
པར་རྩོད་འཛིང་དྲག་པོ་ཞིག་བྱེད་དགོས་པའི་སེམས་ཐག་བཅད་པ་ཡིན།
མདོར་ན་གང་ལྟར་ཕ་དང་བུ་མོ་གཉིས་ཀ་ངོ་འཕྲད་དུ་འཇུག་དགོས། ངས་དེ་ལྟར་
སེམས་ཐག་བཅད་ཅིང་མནའ་བསྐྱལ་བ་ཡིན། གལ་ཏེ་གདོན་འདྲེ་དེས་བཀག་འགོག་
བྱེད་ན་ཁོ་ཁྱིམ་གྱི་རྡོ་གཅལ་སྟེང་དུ་གསོད་དགོས་རུང་སྣང་དོགས་མེད་སྙམ། ཡིན་ནའང་
སྟབས་ལེགས་པ་ཞིག་ལ་རྙོག་འཛིང་གི་དོན་དག་དེ་འདྲ་བརྒྱུད་མ་དགོས་པ་སྟེ། ཕྱི་དྲོའི་
དུས་ཚོད་གསུམ་པར་ངས་མར་གཤམ་ནས་ཆུ་ཟོ་བ་གང་ཁྱེར་ཏེ་ཐོག་ཁང་དུ་འགྲོ་རྩིས་
བྱེད་བཞིན་པའི་སྒང་ལ། གློ་བུར་དུ་མི་ཞིག་གིས་སྒོ་རྡུང་བཞིན་པ་ཐོས། གསལ་ཞིང་བྲེལ་
འཚུབ་ཀྱི་སྒོ་རྡུང་བའི་སྒྲ་དེས་ང་རང་རེ་ཞིག་སྐྲག་ཏུ་བཅུག
“ཨ། ཀེ་ལིན་སླེབས་པ་ཡིན་ནམ།” ངས་དེ་ལྟར་བཤད་ཀྱིན་རྣམ་རིག་ཅུང་ཟད་
བསྒྲིམས་ཤིང་། “གལ་ཏེ་ཀེ་ལིན་མིན་ན། གཞན་སུ་ཞིག་ཡིན་སྲིད་དམ།”
ང་མུ་མཐུད་དུ་མདུན་ལ་སོང་ཞིང་མི་གཞན་ཞིག་མངགས་ཏེ་སྒོ་ཕྱེ་རུ་འཇུག་དགོས་
བསམ་ཡོད། ཡིན་ནའང་སྒོ་ཡང་བསྐྱར་རྡུང་བྱུང་། སྐད་སྒྲ་ཆེ་རྒྱུ་མི་འདུག་མོད། འོན་ཀྱང་
སྔར་བཞིན་བྲེལ་འཚུབ་ཧ་ཅང་ཆེ། ངས་ཆུ་དེམ་སྐས་སྐྱོར་སྟེང་བཞག་རྗེས་མགྱོགས་པོར་སྒོ་
ཕྱེ་རུ་སོང་བ་ཡིན། སྒོའི་ཕྱི་རུ་སྟོན་ཀའི་ཟླ་བའི་འོད་དཀར་ས་གཞིར་འཕྲོས་འདུག སྒོ་
རྡུང་མཁན་ནི་ཁྲིམས་རྩོད་པ་མ་ཡིན་པར་ངའི་སྙིང་ཉེ་བའི་སྲས་མོ་དེ་རེད། མོ་ངའི་མཇིང་
པར་འཁྱུད་དེ་ངུས་བྱུང་།
“ཨེ་ལུན། ཨེ་ལུན།ཨ་ཕ་ད་དུང་གསོན་ཡོད་དམ།"
“གསོན་ཡོད།”
ངས་བཤད་དོན། “བདག་གི་ལྷ་མོ་ལགས། ཁོ་ད་དུང་གསོན་ཡོད། སྐྱབས་མགོན་གྱི་
ཐུགས་རྗེས་གཟིགས་ཏེ། ཁྱོད་ཀྱང་བདེ་མོ་འཚམ་པོའི་ངང་ང་ཚོར་ལྷན་འཛོམས་བྱུང་སོང་།”
མ་གཞི་མོ་ལམ་ཧྲིལ་བོར་རྒྱུག་འདུར་ངང་ཡོང་བ་རེད་པས་ཐང་ཆད་དེ་དབུགས་
ཧལ་གྱིན་ཡོད་ན་ཡང་། ཐད་ཀར་ཐོག་ཁང་གི་སྐུ་ཞབས་ལིན་ཏོན་གྱི་ཁང་པའི་ནང་རྒྱུག་
རྩིས་བྱེད། ཡིན་ནའང་ངས་མོ་བཙན་གྱིས་རེ་ཞིག་རྐུབ་སྟེགས་སྟེང་སྡོད་དུ་བཅུག་སྟེ། སྐྱ་
བོར་གྱུར་པའི་ངོ་གདོང་དེ་བཀྲུས་རྗེས། ངའི་སྨད་གཡོགས་ཀྱི་ཐུ་བས་མོའི་གདོང་ཡང
ཡང་ཕྱིས་ཏེ་དམར་མདངས་ཅུང་ཟད་རྒྱས་པར་བྱས། དེའི་རྗེས་ནས་ངས་ཐོག་མར་རང་
ཉིད་སོང་སྟེ་སྙན་སེང་ཞུ་དགོས་ཞེས་བཤད་པ་དང་། ཡང་མོར་སྦྱིན་བདག་གི་མདུན་དུ་
རང་ཉིད་ནི་སྐུ་སྲས་ཧེ་ཟི་ཁི་ལེ་ཧྥུ་ཁོ་ན་དང་མཉམ་དུ་བསྡད་པ་ཡིན་ཞེས་བཤད་རྒྱུའི་ཞུ་
བ་ཕུལ། མོས་ཉན་རྗེས་དར་ཅིག་རིང་ཧད་དེ་ངས་མོར་རྫུན་བཤད་དུ་འཇུག་དོན་ཅི་ཡིན་
སྙམ་ནའང་། ལམ་སེང་ངའི་བསམ་ཚུལ་ཧ་གོ་སྟེ་རང་གིས་ཨ་ཕའི་གམ་ནས་སྡུག་བསྔལ་
བརྗོད་མི་སྲིད་པས་བློ་བདེ་བར་གྱིས་ཞེས་བཤད་སོང་།
ཁོ་ཕ་བུ་གཉིས་ངོ་འཕྲད་པའི་སྐབས་དེར། ངས་གམ་ནས་བལྟས་ཏེ་སྡོད་མ་བཟོད་
པས་ཕྱི་ནུར་གྱིས་ཉལ་ཁང་གི་སྒོའི་ཕྱི་ལོགས་སུ་ཡུད་ཙམ་འགྲེང་བ་ཡིན། སྐབས་དེར་
དངོས་གནས་ནད་ཁྲིའི་གམ་ལ་བཅར་བའི་སྤོབས་པ་མི་འདུག
བློ་ཡུལ་ལས་འདས་པ་ཞིག་ལ་ཡོད་ཚད་ཞི་འཇམ་གྱི་ངང་ནས་བྱས་སོང་། ཁཱ་སེ་རེན་གྱི་སྐྱོ་
གདུང་ཡང་མོའི་ཨ་ཕའི་དགའ་སྤྲོ་དང་འདྲ་བར་ཁུ་སིམ་སིམ་ཞིག་རེད། མོས་སྨྲ་བ་
བཅད་དེ་ཁོའི་ལུས་ཕུང་བསྐྱོར་ཡོད་ཅིང་། ཁོས་ནི་མིག་ཟུང་ཆེ་ཆེར་བགྲད་དེ་རང་གི་བུ་
མོའི་གདོང་ལ་ཅེར་ཞིང་སེམས་ཁོང་དུ་དགའ་བའི་རླབས་ཕྲེང་འཕྱུར།
ཁོ་ཚེ་ལས་འདས་ཁར། སེམས་ཁོང་དུ་བདེ་སྐྱིད་ཀྱིས་ཁེངས་ཡོད། སྐུ་ཞབས་ལོ་ཁི་
ཝོ་དི། ཁོ་ནི་དེ་ལྟར་འདས་པ་རེད། ཁོས་བུ་མོའི་འགྲམ་པར་འོ་བྱེད་ཀྱིན་ཤུབ་བུར་སྨྲས་
དོན། “ང་ནི་ཁྱོད་ཀྱི་ཨ་མ་ཡོད་སར་བུད་འགྲོ། ཁྱོད་ཀྱང་། གཅེས་ཕྲུག་མ། རྗེས་ཕྱོགས་
ཁྱོད་ཀྱང་ང་ཚོའི་གམ་ལ་ཡོང་རོགས།”
སྐད་ཆ་དེ་བཤད་རྗེས། ཁོ་ཡང་བསྐྱར་མ་འགུལ་ལ་སྐད་ཆ་གཞན་ཚིག་གཅིག་ཀྱང་
བཤད་རྒྱུ་མ་བྱུང་། མིག་ཟུང་གིས་རང་གི་བུ་མོར་ཅེ་རེར་ལྟ་ཞིང་། མིག་མདངས་ལས་
དགའ་སྤྲོའི་འོད་མདངས་མངོན་འདུག དེ་ལྟར་མ་ཤེས་མ་ཚོར་བའི་ངང་ནས་སྙིང་གི་
འཕར་ལྡིང་མཚམས་བཞག་སོང་། ཁོའི་རྣམ་ཤེས་མི་ཡུལ་དང་གྱེས་སོང་། སུས་ཀྱང་ཁོ་ནི་
ག་དུས་ཤི་བ་ཐག་གིས་མི་ཆོད། ཁོས་འཆི་དུས་རྗེས་ཤུལ་ཅི་ཡང་བཞག་མ་སོང་།
ཁཱ་སེ་རེན་ནི་ངུས་ནས་མིག་ཆུ་ཟད་པ་ཡིན་ནམ། ཡང་ན་སྡུག་བསྔལ་ལྕི་དྲགས་ནས་
ངུ་ཐབས་བྲལ་བ་ཡིན། གང་ལྟར་མིག་ནས་མཆི་མ་ལྷུང་རྒྱུ་མེད་པར་དེ་གར་ཧོན་འཐོར་བ་
ལྟར་ཞག་གང་བོར་ལུས་ཤིང་། ཕྱི་ཉིན་གྱི་ཉི་མ་ཤར་ནས་ཉིན་གུང་ལོན་རག་བར་བེམ་པོ་
འཇོག་སའི་མལ་ཁྲིར་ཧད་དེ་བསྡད་འདུག མཇུག་མཐར་ངས་མོ་བཙན་གྱིས་ཕར་ཁྲིད་
ནས་ངལ་གསོ་ཏོག་ཙམ་བྱེད་དུ་བཅུག་པ་ཡིན།
ངས་མོ་ཕར་ཁྲིད་རྗེས། གུང་ཟས་ཀྱི་དུས་ཚོད་དེར་ཁྲིམས་རྩོད་པ་སླེབས་བྱུང་། ཁོས་
སྔོན་ལ་རླུང་ཁའི་རི་ཁྱིམ་ལ་ཆོག་མཆན་ཞུས་ཚར་འདུག་ལ། ཁོས་རང་ཉིད་སྐུ་ཞབས་ཧེ་
ཟི་ཁི་ལེ་ཧྥུ་ལ་བཙོང་ཟིན་པ་ཤེས་ཐུབ། དེའི་དབང་གིས་ངེད་ཀྱི་སྦྱིན་བདག་གིས་ཁོ་གདན་
འདྲེན་ཞུས་རུང་འགོར་འགྱངས་བྱས་ཏེ་མ་ཡོང་བ་རེད། འོན་ཀྱང་སྟབས་ལེགས་པ་ཞིག་
ལ། བུ་མོ་ཕྱིར་གམ་ལ་ལོག་རྗེས་སྦྱིན་བདག་ལ་སེམས་ཁུར་ཅི་ཡང་མེད་ཅིང་། འཇིག་རྟེན་
གྱི་དཀའ་ཉོག་དེ་དག་རེ་ཞིག་བརྗེད་པར་གྱུར་པ་རེད།
སྐུ་ཞབས་ཀེ་ལིན་གྱིས་རང་མགོ་རང་རྒྱལ་ངང་དོན་དག་ཆེ་ཆུང་ཐམས་ཅད་དང་
མི་མཐོ་དམའ་ཡོངས་ལ་ཁོའི་སྐད་ཆར་ཉན་དགོས་ཞེས་བཀའ་ཕབ་ཅིང་། ཁོས་ང་རང་
མ་འདུས་པའི་གཞིས་གཡོག་གཞན་ཐམས་ཅད་སོ་སོའི་ཁྱིམ་ལ་མངགས་སོང་། ཁོས་ནི་
བཅོལ་གཏད་དབང་ཆ་བཀོལ་བ་ཧ་ཅང་ཚད་ལས་བརྒལ་བ་སྟེ། ཐ་ན་སྐུ་ཞབས་ཨེ་དི་ཀ་ཡི་
བེམ་པོ་ཁོའི་ཆུང་མ་དང་མཉམ་དུ་དུར་སྦས་བྱེད་མི་ཆོག་པར། ལྷ་ཁང་ཉེ་འགྲམ་གྱི་མེས་
པོའི་དུར་སའི་ནང་སྐྱེལ་དགོས་ཞེས་ཀྱང་ཟེར། ཡིན་ནའང་དེའི་ཐད་དུ་ཁ་ཆེམས་ཡོད་
པས་ཁྲིམས་རྩོད་པ་ཁོ་ནས་ཐག་གིས་མི་ཆོད་ཅིང་། ངས་ཀྱང་སྐད་གསང་མཐོན་པོས་ཁ་
ཆེམས་ཡི་གེའི་སྟེང་གསལ་བོ་བྲིས་ཡོད། སུས་ཀྱང་ཁ་ཆེམས་སྣང་མེད་བྱེད་མི་ཆོག་ཅེས་
ངོ་རྒོལ་བྱས་པས་ཁོའི་འདོད་ཐོག་ལ་མ་སོང་།
འདས་མཆོད་བྲེལ་བྲེལ་འཚུབ་འཚུབ་ངང་བསྒྲུབས་ཚར། ཁཱ་སེ་རེན་ཏེ། ད་ལྟ་ལིན་
ཏོན་ཧེ་ཟི་ཁི་ལེ་ཧྥུ་ཡི་ལྕམ་མོ་ཞེས་འབོད་དགོས་པའི་བུ་མོ་དེ། ཁོའི་ཨ་ཕའི་བེམ་པོ་དུར་
འཇུག་བྱེད་རག་བར་འཇོལ་མོའི་གཞིས་ཀར་རེ་ཞིག་སྡོད་ཆོག་པའི་གནང་བ་སྤྲད་སོང་།
མོས་ང་ལ་བཤད་དོན། རང་གི་བཟོད་ཐབས་བྲལ་བའི་སྡུག་བསྔལ་དེས་ལིན་ཏོན་གྱི་
གདུང་སེམས་སད་པར་བྱས་ཤིང་། ཁོས་སྙིང་སྟོབས་ཆེ་རུ་བསྐྱེད་དེ་མོ་བཏང་བ་རེད་ཟེར།
མོས་ངས་མངགས་པའི་མི་དེ་ཚོས་སྒོ་ཁར་ཚིག་རྩོད་རྒྱག་གིན་པ་ཐོས་བྱུང་ལ། ཁོ་ཚོའི་
སྐད་ཆ་ལས་དོན་དངོས་ཀྱི་གནས་ཚུལ་ཚོད་དཔག་བྱེད་ཐུབ་སོང་བས་ལྷག་ཏུ་རང་སྲོག་
ཕར་བསྔོས་ཀྱིས་ཐར་ཐབས་བྱས་པ་ཡིན་ཟེར། ང་ཕྱིར་ཁྱིམ་ལ་བཏང་རྗེས། ལིན་ཏོན་ནི་
ཐོག་ཁང་ཞབས་ཀྱི་ཚོམས་ཆེན་ཆུང་བའི་ནང་བཀོད་སྒྲིག་བྱས་འདུག ཁོ་སྐྲག་སྣང་གིས་
མ་བཟོད་པས་ཨ་ཕ་ཐོག་ཁང་གི་གཤམ་ལ་སོང་བ་བསྟུན་ནས་ལྡེ་མིག་བླངས་ཤིང་། ངུ་མ་
དགོད་ཀྱི་ཐབས་བཀོད་ཉི་ཚེ་བ་ཞིག་བཀོལ་བ་སྟེ། སྒོ་ལོང་ནང་དུ་བསྐོན་པའི་ཟྭ་ཕྱེ་རྗེས་
སྒོ་ཡང་བསྐྱར་རྒྱག་ཁུལ་བྱས་ཡོད་མོད་དམ་པོར་གཏན་མེད་ཅིང་། དགོང་མོ་ཉལ་རན་
ལ་ཐོན་དུས་ཁོ་རང་ཧ་རེ་ཏོན་དང་མཉམ་དུ་ཉལ་འདོད་ཅེས་ཞུ་བ་ཕུལ་བས་ཆོག་མཆན་
ཡང་ཐོབ་པ་རེད།
དེ་ལྟར་ནམ་མ་གསལ་སྔོན་ལ་ཁཱ་སེ་རེན་ལྐོག་ལྐོག་སུད་སུད་ངང་ཕྱི་ལ་བུད། མོ་སྒོ་
ཆེན་ལས་བུད་ཚེ་ཁྱི་དེ་དག་གིས་ཟུག་སྐད་བརྒྱབ་སྟེ་མི་རྣམས་དཀྲོགས་ངེས་པས། ཐོག་
མར་ཁང་སྟོང་ཞིག་ཏུ་འཛུལ་ཞིང་སྒེའུ་ཁུང་ལ་ཞིབ་ལྟ་བྱས། སྟབས་ལེགས་པ་ཞིག་ལ་མོ་
རང་གི་ཨ་མའི་སྔོན་ཆད་ཀྱི་མལ་ཁང་དེའི་ནང་ལ་སླེབས་པས། ལས་སླ་མོའི་ངང་སྒེའུ་
ཁུང་ལས་ཕྱི་ལ་བུད་ཅིང་། གམ་གྱི་སྡོང་རྒན་དེའི་ཡལ་གར་འཇུ་ཞོར་ས་ཐོག་ཏུ་བབས་པ་
ཡིན་འདུག
ཐེངས་དེའི་བྲོས་བྱོལ་གྱི་དབང་གིས། མོར་རམ་འདེགས་བྱེད་མཁན་དེས་ཐབས་
བཀོད་ཉི་ཚེ་བ་ཞིག་བཀོལ་བ་ཡིན་ནའང་། ཨ་ཕས་ལམ་སེང་དོན་དངོས་ཧ་གོ་སོང་བས་
ཁོ་ཡང་བསྐྱར་རྡུང་རྡེག་ཐེངས་ཤིག་ལ་གཡོལ་ཐབས་མེད་པར་གྱུར་འདུག

ལེའུ་ཉེར་དགུ་པ།

འདས་མཆོད་བསྒྲུབས་ཚར་རྗེས་ཀྱི་དགོང་མོ་དེར། ང་དང་ངེད་ཚང་གི་སྲས་མོ་
གཉིས་དཔེ་ཁང་དུ་བསྡད་དེ། སྐྱོ་སྡུག་གི་ཀློང་ནས་ང་ཚོ་དང་གཏན་དུ་ཁ་བྲལ་ཟིན་པའི་
ཉེ་མི་དེ་དྲན་གྱིན་ཡོད། ཁཱ་སེ་རེན་ནི་ལྷག་ཏུ་སེམས་སྡུག་གིས་མནར་འདུག དེར་མ་ཟད་
ང་ཚོས་ད་དུང་སྐྱི་གཡའ་བའི་འབྱུང་འགྱུར་གྱི་ལས་དབང་ལ་ཡང་སེམས་ཁྲལ་མི་བྱེད་
རང་བྱེད་དུ་གྱུར་ཡོད།
ངེད་གཉིས་ཀས་སྐབས་དེའི་ཆེས་ལེགས་པའི་རེ་སྨོན་ནི་ཁཱ་སེ་རེན་མུ་མཐུད་དུ་
འཇོལ་མོ་གཞིས་ཀ་རུ་སྡོད་ཆོག་རྒྱུ་དེ་ཡིན། མ་མཐའ་ཡང་ལིན་ཏོན་ཤི་རག་བར་དུ། ཐ་ན་
ཁོ་ཚུར་སྤར་ཏེ་མོ་དང་མཉམ་དུ་འཚོ་བ་རོལ་ཡང་མི་ཆོག་པ་མེད། ང་ནི་མུ་མཐུད་དུ་ཁྱིམ་
འདིའི་ཁྱིམ་འཛིན་ཞལ་ཏ་མ་བྱེད་ཆོག་སྙམ། དོན་ལ་དེ་ནི་སྟོང་བསམ་ཡག་པོ་ཞིག་ལས་
མ་འདས།དེ་ལྟར་འགྲུབ་རྒྱུ་ནི་ཧ་ལམ་མི་སྲིད་པར་སྣང་མོད། འོན་ཀྱང་ངས་ད་དུང་མཇུག་
མཐའི་རེ་བ་ཞིག་བཅངས་ཏེ་བསྡད་ཅིང་། རྟོག་བཟོ་བྱས་པའི་མདུན་ལྗོངས་དེ་ཡིད་ལ་
དྲན་གྱིན་ག་ལེར་སྤྲོ་སྣང་ཞིག་ཀྱང་སྐྱེས་བྱུང་། ང་མུ་མཐུད་དུ་ཁྱིམ་འདིར་སྡོད་ཆོག ངས་
ད་ལྟའི་གོ་གནས་བསྐྱུར་མི་དགོས་ལ། ད་དུང་ངའི་སྙིང་ཉེ་བའི་ཁྱིམ་འཛིན་མ་ཆུང་ཆུང་
འདི་དང་ཡང་ཁ་འབྲལ་མི་དགོས། ཏག་ཏག་དེ་ལྟར་བསམ་བཞིན་པའི་སྐབས་སུ། གློ་བུར་
དུ་ཁྱིམ་ནས་སྒོར་ཕུད་ཟིན་ཡང་ད་དུང་སོང་མེད་པའི་གཞིས་གཡོག་ཅིག་གིས་བྲེལ་བྲེལ་འཚུབ་
འཚུབ་ངང་སླེབས་ཏེ། “གདོན་འདྲེ་ཧེ་ཟི་ཁི་ལེ་ཧྥུ་ར་སྐོར་བརྒྱུད་ནས་ཚུར་ཡོང་
བཞིན་འདུག ཁོ་ནང་ལ་ཡོང་དུ་མ་བཅུག་ན་ཇི་འདྲ་རེད།” ཟེར། སྐབས་དེར་ང་ཚོས་
ཀྱང་གང་མགྱོགས་ཅི་མགྱོགས་ཀྱིས་སྒོ་གཏན་དགོས་ཞེས་མངག་བཅོལ་བྱས་ན་ཡང་། སྒོ་
གཏན་རག་བར་དུ་ཁོས་སྒོ་རྡུང་བ་སོགས་གུས་ལུགས་འགྲོ་ལུགས་གང་ལ་ཡང་སྣང་དོགས་
མི་བྱེད་ཅིང་། ད་ལྟ་ཁྱིམ་འདིའི་སྦྱིན་བདག་ངོ་མ་ཡིན་པའི་རྣམ་འགྱུར་ཞིག་བསྟན་ཏེ་སྐད་
ཆ་ཚིག་གཅིག་ཀྱང་མི་བཤད་པར་ཤར་རེར་ནང་དུ་སླེབས།
ང་ཚོར་སྙན་སེང་ཞུ་མཁན་གཞིས་གཡོག་དེའི་སྐད་སྒྲས་ཁོ་དཔེ་ཁང་གི་ཕྱོགས་ལ་
ཁྲིད་ཡོང་བ་རེད། ཁོ་དཔེ་ཁང་དུ་སླེབས་མ་ཐག་ལག་པ་གཡུག་ཙམ་བྱས་ཏེ་གཞིས་གཡོག་
དེ་ཕྱི་ལ་མངགས་ཤིང་སྒོ་བརྒྱབ་བྱུང་།
འདི་ནི་ལོ་བཅོ་བརྒྱད་ཀྱི་སྔོན་ལ། ཁོ་མགྲོན་པོའི་ཚུལ་དུ་ནང་ལ་བསུས་པའི་ཁང་པ་
དེ་ག་རེད། སྒེའུ་ཁུང་གི་ཕྱི་ནས་ནང་ལ་འཕྲོས་ཡོང་བའང་སྔོན་ཆད་ཀྱི་སྟོན་ཁའི་ཟླ་བ་དེ་
ཡིན་ལ། ཕྱི་རོལ་ཏུ་ཡང་སྔོན་གྱི་སྟོན་ལྗོངས་དེ་རེད། ང་ཚོས་ད་དུང་པྲ་སྒྲོན་སྦར་མེད་མོད།
ཡིན་ནའང་ཁང་པའི་ནང་ཧྲིལ་བོ་དཀར་གསལ་ལེར་འདུག་པས། གྱང་ངོས་སུ་བཀལ་བའི་
འཇོ་སྒེག་གིས་ཕྱུག་པའི་ལིན་ཏོན་ལྕམ་མོ་དང་མོའི་ཁྱོ་གའི་ཡིད་འཕྲོག་པའི་གཟུགས་
བྱད་བྲིས་པའི་པར་རིས་དེ་ཡང་གསལ་ལེར་མཐོང་ཐུབ།
ཧེ་ཟི་ཁི་ལེ་ཧྥུ་ཕར་རྩིག་ཐབ་ཀྱི་གམ་ལ་བུད་སོང་། དུས་ཚོད་ཀྱིས་མི་འདིར་འགྱུར་
ལྡོག་ཆེན་པོ་བཟོས་མི་འདུག སྔོན་ཆད་ཀྱི་མི་དེ་ག་རང་རེད། ཧ་ལམ་ཁོའི་ངོ་གདོང་ནག་
པོ་དེ་སྔོན་མ་ལས་ཅུང་ཟད་སེར་ཞད་འདྲེས་པ་ཞིག་ཏུ་བསྒྱུར་ཞིང་། རྣམ་འགྱུར་ཅུང་ཟད་
ལྷོད་བག་ཏུ་གྱུར་པ་དང་། ལུས་ཕུང་སྔོན་མ་ལས་དབྱིན་ཕོང་ཉི་ཤུའམ་སུམ་ཅུས་ཇེ་ལྗིད་དུ་
སོང་ཡོད་པ་བཅས་ལས་གཞན་འགྱུར་བ་ཆེར་མི་འདུག
ཁཱ་སེ་རེན་གྱིས་ཁོ་ནང་ལ་ཡོང་བ་མཐོང་འཕྲལ། ཡར་ལངས་ཏེ་ཕྱི་ལ་རྒྱུགས་འགྲོ་འདོད་
མོད། ཁོས་ལག་སྙོབ་ཅིག་བྱས་ཏེ་མོའི་དཔུང་བ་ནས་བཟུང་བྱུང་།
“ད་ནི་མ་འབྲོ། ཁྱོད་གང་ལ་འགྲོ་འདོད། ང་ཁྱོད་ཕྱིར་ཁྱིམ་ལ་ཁྲིད་དུ་ཡོང་བ་ཡིན།
ཁྱོད་མནའ་མ་ཡ་རབས་ཤིག་བྱེད་རྒྱུ་ནི་ངའི་རེ་བ་ཡིན། ངའི་བུ་ལ་ཨ་ཕའི་ཁ་ལེན་ཚིག་
བརྩི་མི་བྱེད་པའི་ངན་སྐུལ་མ་བྱེད། དོན་དག་དེའི་ནང་དུ་ཁོ་ཡང་ཞུགས་ཡོད་པ་ངས་ཧ་
གོ་ཡོད། ངས་ཁོ་ལ་ཉེས་ཆད་ཇི་ལྟར་གཅོད་དགོས་མ་ཤེས་པར་དཀའ་ཁག་ལ་འཕྲད། ཁོ་
ནི་ལག་པས་རེག་ཙམ་གྱིས་རལ་འགྲོ་བའི་སྡོམ་ཐག་ལྟ་བུ་ཞིག་རེད། ཡིན་ནའང་ཁྱོད་སོང་
ནས་ཁོའི་རྣམ་འགྱུར་ལ་ལྟོས་དང་། ངས་རང་དགར་གུ་ཡངས་སུ་མ་བཏང་བ་ཤེས་ངེས།
ཉིན་ཞིག་གི་དགོང་མོ། རེད། ཁེ་ཉིན་དགོང་མོ་རེད། ངས་ཁོ་ཐོག་ཁང་ནས་གཤམ་ལ་ཁྲིད་
ཡོང་སྟེ་རྐུབ་སྟེགས་ཤིག་གི་སྟེང་སྡོད་དུ་བཅུག་རྗེས། ཁོར་ལག་པས་རེག་ཙམ་ཡང་མ་བྱས།
ངས་ཧ་རེ་ཏོན་ཡང་ཕྱི་ལ་མངགས་རྗེས། ཁང་པའི་ནང་ངེད་གཉིས་ཁོ་ན་ལུས།དེ་ལྟར་དུས་
ཚོད་གཉིས་འགོར་རྗེས། ངས་ཅོ་སེ་ཧྥུ་ལ་ཁོ་པང་ནས་ཐོག་ཁང་ལ་ཁྱེར་དུ་བཅུག དེའི་རྗེས་
ནས་བཟུང་། ཁོས་ང་མཐོང་མ་ཐག་གདོན་འདྲེ་མཐོང་བ་ལྟར་སྐྲག་གིན་གདའ། ཐ་ན་ང་
ཁོའི་གམ་དུ་མེད་ཀྱང་ངའི་གྲིབ་གཟུགས་རྒྱུན་དུ་ཁོའི་མིག་ལམ་ལ་འཆར་གྱིན་ཡོད་ཚོད་
རེད། ཧ་རེ་ཏོན་གྱིས་བཤད་པ་ལྟར་ན། ཁོ་ནི་ནམ་གུང་དུས་ཚོད་ཁ་ཤས་རིང་ཨག་སྐད་
བརྒྱབ་སྟེ་གཉིད་མི་ཐུབ་པར། ཁྱོད་རང་ཁོ་སྲུང་དུ་ཤོག་ཟེར་བཞིན་འདུག་ཟེར། རྒྱུ་མཚན་
ནི་ཁོ་ང་ལ་སྐྲག་པས་རེད། ཁྱོད་རང་གི་སྙིང་ཉེ་བའི་འདུག་གྲོགས་དེ་ལ་སུན་མི་སུན་ངས་
མི་ཤེས་མོད། གང་ལྟར་ཁྱོད་འགྲོ་དགོས། རྗེས་མ་ཁོ་ལ་ཁྱོད་ཀྱིས་སེམས་ཁུར་བྱོས། ཁོའི་
དོན་དག་ལ་ངས་ཁ་ཡ་མི་བྱེད། ཁྱོད་ཀྱིས་བདག་པོ་རྒྱོབས།”
“ཅིའི་ཕྱིར་ཁཱ་སེ་རེན་འདི་རུ་སྡོད་དུ་མི་འཇུག་པ་ཡིན།” ངས་ཞུ་བ་བྱས་དོན།
“སྐུ་སྲས་ལིན་ཏོན་ཡང་མོའི་གམ་ལ་བསྐྱལ་ཡོང་རོགས། གང་ལྟར་ཁྱོད་ནི་ཁོ་གཉིས་
ཀར་སྡང་། གལ་ཏེ་ཁོ་གཉིས་མཐོང་ལམ་དུ་མེད་ན། ཁྱོད་ལ་ཡང་ཁེ་མ་གཏོགས་གྱོང་
མེད། ཉིན་རྒྱུན་ཁོ་གཉིས་རིག་ན་སེམས་པ་རྡོ་ལྟར་སྲ་བའི་མི་ཁྱོད་ཞེ་སྡང་གིས་མནར་
ངེས་རེད།”
“ངས་གཞིས་ཀར་ཁང་པ་གླ་མཁན་མགྲོན་པོ་ཞིག་འཚོལ་དགོས།” ཁོས་ལན་
བཏབ་དོན། “ད་དུང་ངས་རང་གི་བྱིས་པ་ཚོ་རང་དང་མཉམ་པོར་སྡོད་དུ་འཇུག་འདོད།
ཡང་གཅིག་བཤད་ན། བུ་མོ་འདིས་ངའི་ཟ་མ་ཟ་བཞིན་ཡོད་པས་ངའི་ཆེད་དུ་ལས་ཀ་བྱེད་
དགོས། ལིན་ཏོན་ཤི་རྗེས། ངས་དོན་མེད་དུ་མོ་གསོ་བ་དང་། རང་སྣང་གང་འདོད་སྒོས་རྩེ་
མོར་གཡེང་དུ་འཇུག་ག་ལ་སྲིད། ད་ལྟ་ཉིད་དུ་གང་མགྱོགས་གྲ་སྒྲིག་གྱིས། ངས་བཙན
གྱིས་ཁྲིད་མ་དགོས་ན་བཟང་ངེས།”
“ང་འགྲོ།” ཁཱ་སེ་རེན་གྱིས་བཤད་རྒྱུར།
“འཇིག་རྟེན་འདི་ན་ད་ལྟ་ང་ལ་སྙིང་ཉེ་བའི་མི་ཞིག་ཡོད་པ་ནི་ལིན་ཏོན་ཡིན། ཁྱོད་
ཀྱིས་ནམ་རྒྱུན་ཁོའི་ངན་མཚང་བགྲང་སྟེ་ང་ཁོ་ལ་སྡང་དུ་འཇུག་བསམ་པ་དང་། ཡང་ཁོ་ལ་
ངན་སྐུལ་བྱས་ཏེ་ང་ལ་མི་དགའ་བ་ཞིག་ཏུ་བསྒྱུར་ཅི་ཐུབ་བྱེད་ནའང་། ཁྱོད་ཀྱིས་ངེད་གཉིས་
དགྲ་བོ་ལྟ་བུར་བསྒྱུར་ཐབས་བྲལ། ང་ཁོའི་གམ་ན་ཡོད་ཚེ། ཁྱོད་ཀྱིས་ཁོ་ལ་གནོད་པ་བཟོ་
བར་ང་མི་སྐྲག་ཅིང་།འཇིགས་སྐུལ་བྱས་ན་ཡང་ང་ཁྱོད་ལ་སྐྲག་མི་སྲིད།”
“ཁྱོད་ནི་ངོ་མ་ཁ་ཕོ་ཆེ་བའི་དཔའ་མོ་ཞིག་རེད།”
ཧེ་ཟི་ཁི་ལེ་ཧྥུས་ལན་བཏབ་དོན། “ཁྱོད་དགའ་བའི་དབང་གིས་ངས་ཁོ་ལ་གནོད་
འཚེ་གཏོང་མི་སྲིད། ཁོ་མ་ཤི་ཡར་སྔོན་དུ་ཁྱོད་ཀྱིས་ཇི་ལྟར་ཁོའི་མནར་གཅོད་མྱོང་
འདོད་ན་དེ་ལྟར་བཟོད་བསྲན་བྱོས་དང་། ངས་ཐེ་གཏོགས་མི་བྱེད། དོན་ལ་ངས་ཁྱོད་ཀྱི་
མདུན་ནས་ཁོ་མི་ངན་ཐ་ཤལ་ཞིག་ཡིན་ཚུལ་སྒྲུབ་ཀྱིན་མེད། གཙོ་བོ་ཁོ་རང་གི་གཤིས་
ཀ་ནི་མ་གཞི་ནས་དེ་འདྲའི་སྙིང་རྗེ་བོ་ཞིག་ཡིན་པའི་དབང་གིས་རེད། ཁྱོད་ཀྱིས་ཤུལ་
དུ་བསྐྱུར་བས་ཁོས་ཉེས་ཆད་དྲག་པོ་ཉོ་དགོས་བྱུང་། དེ་བས་ཁོ་ནི་ཁྱོད་ལ་ཤིན་ཏུ་སྡང་
བཞིན་ཡོད། ངས་ཁོས་ཟེ་ལར་བཤད་པའི་སྐད་ཆ་སྟེ། གལ་ཏེ་ཁོ་ལ་ང་དང་འདྲ་བའི་
ཤེད་ཤུགས་ཤིག་ཡོད་ཚེ་ག་འདྲ་འདི་འདྲ་བྱེད་ངེས་ཡིན་ཟེར་བཞིན་པ་གོ་མྱོང་། སྐད་ཆ་
གསོན་ཉམས་ལྡན་པ་འབའ་ཞིག་བཤད་ཀྱིན་གདའ། ཁོ་ལ་དེ་འདྲའི་སེམས་ཡོད་རུང་
གཙོ་བོ་སྟོབས་ཤུགས་མེད། དེ་བས་འུ་ཐུག་སྟེ་ཐབས་ཤེས་ཉི་ཚེ་བ་རེ་མི་བཀོལ་ག་མེད་
དུ་གྱུར་པ་རེད།”
“ངས་ཁོའི་གཤིས་ཀ་མི་ལེགས་པ་ཤེས་ཡོད།”
ཁཱ་སེ་རེན་གྱིས་ལན་བཏབ་དོན། “དེ་ནི་ཁོ་ཁྱོད་ཀྱི་བུ་ཡིན་པས་རེད། འོན་ཀྱང་
སྟབས་ལེགས་པ་ཞིག་ལ། ངའི་རང་གཤིས་དེ་འདྲ་སྡུག་པོ་ཞིག་མིན། དེ་བས་ངས་ཁོའི་
གཤིས་ཀ་ངན་པར་བཟོད་སྒོམ་བྱ་ཐུབ། ངས་ཁོ་ང་ལ་དགའ་བ་ཤེས་ཡོད། རྒྱུ་རྐྱེན་དེའི་
དབང་གིས་ང་ཡང་ཁོ་ལ་དགའ། སྐུ་ཞབས་ཧེ་ཟི་ཁི་ལེ་ཧྥུ། ཁྱོད་ལ་ནི་དགའ་མཁན་མི་
གཅིག་ཀྱང་མེད། ངེད་གཉིས་ལ་གནོད་འཚེ་ཇི་འདྲ་བཟོས་ཀྱང་རུང་། ནང་སེམས་འདི་
འདྲའི་གདུག་རྩུབ་ཀྱིས་ཁེངས་པ་ནི། ཁྱོད་རང་གིས་སྔར་བྱས་མི་དགེ་བའི་ལས་ངན་པའི་
རྣམ་སྨིན་འཁོར་བ་ཡིན་པ་དྲན་ཚེ། ང་ལ་ཡང་དགྲ་ཤ་ལོན་པ་ལྟ་བུའི་སྐྱིད་སྣང་ཞིག་འདུག
ཁྱོད་ནི་སྐྱོ་སྡུག་གིས་མནར་ཡོད་ཨང་། དེ་འདྲ་མ་རེད་དམ། གདོན་འདྲེ་ཞིག་དང་འདྲ་
བར་གཞན་ལ་ཕྲག་དོག་གིས་ཉིན་མཚན་འདའ་དགོས། སུ་ཡང་ཁྱོད་ལ་མི་དགའ། ཁྱོད་ཤི་
ཚེ་མིག་ཆུ་གཏོང་མཁན་ཞིག་ཀྱང་མེད། ང་ནི་ཁྱོད་ལྟ་བུ་ཞིག་བྱེད་མི་འདོད།” ཁཱ་སེ་རེན་
གྱིས་སྐད་ཆ་དེ་དག་བཤད་དུས་སྐྱོ་སྡུག་གི་དཔའ་ཉམས་ཤིག་མངོན་འདུག མོས་ཕལ་ཆེར་
མ་འོངས་པའི་ཁྱིམ་ཚང་དེའི་ཡ་ང་བའི་འཚོ་བར་གདོང་གཏད་དེ། རང་གི་དགྲ་བོའི་སྐྱོ་
གདུང་ལས་སེམས་གསོ་ཞིག་འཚོལ་བར་གྲ་སྒྲིག་བྱས་ཚར་ཡོད་པ་འདྲ།
“གལ་ཏེ་ཁྱོད་ད་དུང་དེ་རུ་སྐར་མ་གཅིག་རིང་འགོར་འགྱངས་བྱས་ན། ངས་ཁྱོད་ལ་
འགྱོད་པ་སྐྱེ་རུ་འཇུག་ཁོ་ཐག་ཡིན།”མོའི་སྒྱུག་པོ་ཡིས་བཤད་དོན། “རྒྱུགས། གདོན་ཕྲུག་
མ། མྱུར་དུ་ཅ་ལག་རྣམས་སྡུད་
”གསོག་བྱོས།” ཁཱ་སེ་རེན་ཁ་ཕར་འཁོར་ནས་ཁང་པའི་ཕྱི་ལ་སོང་ཞིང་། མིག་གིས་ཁོ་ལ་ལྟ་
ཙམ་ཡང་མི་བྱེད།
མོ་ཕྱི་ལ་སོང་རྗེས་ངས་ཧེ་ཟི་ཁི་ལེ་ཧྥུ་ལ་རང་ཉིད་ཟེ་ལའི་ཚབ་ཏུ་རི་ཁྱིམ་གྱི་ཁྱིམ་
འཛིན་ཞལ་ཏ་མ་བྱེད་ཆོག་པའི་ཞུ་བ་ཕུལ། ངས་ད་ལྟའི་གོ་གནས་འདི་མོ་དང་བརྗེ་བོ་
བརྒྱབ་ཆོག་ཅེས་བཤད། ཡིན་ནའང་ཁོས་གཏན་ནས་ཁས་མི་ལེན་པར་མ་ཟད། ང་ལ་ཁ་
གྲག་མི་ཆོག་པའི་བཀའ་ཕབ་སོང་། སྐབས་དེར་ད་གཟོད་ཁོ་ལྷོད་ལ་བབས་ཏེ་ཁང་པའི་
ནང་སྐོར་ལྟ་བྱེད་མགོ་བརྩམས། ཁོས་གྱང་ངོར་བཀལ་བའི་པར་རིས་དེ་གཉིས་མཐོང་
ཞིང་། ལིན་ཏོན་ལྕམ་མོ་ཡི་པར་རིས་ལ་ཅེར་ནས་ཡུན་རིང་བསྡད་རྗེས་བཤད་དོན།
“ངས་པར་རིས་འདི་ཕར་རི་ཁྱིམ་ལ་ཁྱེར་འགྲོ། ཁྱེར་སོང་ནས་ཅི་ཞིག་བྱེད་དགོས་པ་
མི་ཤེས་རུང་། འོན་ཀྱང་།” བཤད་མཚམས་དེར་ཐོན་པ་ན་ཁོ་ཕར་རྩིག་ཐབ་ཀྱི་ཕྱོགས་སུ་
འཁོར་ཞིང་གདོང་ལ་ཅི་ཡིན་འདི་ཡིན་མི་ཤེས་པའི་རྣམ་འགྱུར་ཏེ། འཛུམ་མདངས་ཟེར་
དགོས་པ་ཡིན་ནམ་གང་ལྟར་དེ་འདྲ་ཞིག་མངོན་ཡོང་ཞིང་མུ་མཐུད་དུ་བཤད་དོན།
“ངས་ཁྱོད་ལ་ཁ་སང་ང་རང་གིས་ཅི་ཞིག་བྱས་པ་ཅུང་ཟད་བཤད་། ངས་ལིན་ཏོན་
གྱི་བང་སོ་བརྐོ་མཁན་ལྷ་ཁང་གི་ལས་སྣེ་བ་དེ་བཙལ་ནས་མོའི་དུར་སྒམ་ཐོག་གི་ས་དེ་
ཕྱིར་བསློག་ཏུ་བཅུག་པ་ཡིན། དེའི་རྗེས་ངས་དུར་སྒམ་གྱི་ཁ་ཕྱེ་བ་ན་ཡང་བསྐྱར་མོའི་
བཞིན་རས་དེ་མཐོང་བྱུང་། ད་དུང་བལྟས་མ་ཐག་མོའི་ཞལ་རས་ངོ་ཟིན་ཐུབ། སྐབས་
དེར་ང་ནི་རྐང་བ་གཉིས་འདམ་ནང་དུ་ཟུག་པ་ལྟར་འགུལ་ཙམ་ཡང་བྱེད་མ་ནུས་པར་
ཡུན་རིང་ལ་ཧད་དེ་ལུས། ལས་སྣེ་བ་དེས་ཐེངས་འགར་བོས་པས་ང་ད་གཟོད་དྲན་པ་སད་
བྱུང་། ཡིན་ནའང་ཁོས་བཤད་རྒྱུར། གལ་ཏེ་དུར་སྒམ་ནང་ལ་བསེར་བུ་འཛུལ་ན་བེམ་པོར་
འགྱུར་བ་འགྲོ་ངེས་རེད་ཟེར། དེ་བས་ངས་དུར་སྒམ་གྱི་ཁ་བརྒྱབ་རྗེས་ཟུར་ངོས་གཅིག་ནས་
ཅུང་ཟད་ལྷོད་དེ་བཞག་པ་ཡིན། ཟུར་དེ་ནི་དམྱལ་བ་དགུ་ཞབས་སུ་ལྷུང་འོས་པའི་
ལིན་ཏོན་གྱི་བང་སོ་ཡོད་ས་དེ་མིན། ངས་ལས་སྣ་བ་དེར་རྔན་པ་སྤྲད་དེ་རྗེས་ཕྱོགས་ང་ཤི་
རྗེས་ཁོའི་དུར་སྒམ་ཕར་བསྣུར་ཏེ་འགྲམ་དེར་ང་དུར་འཇོག་བྱེད་དགོས་པ་དང་། སྐབས་
དེར་ངའི་དུར་སྒམ་གྱི་ཟུར་ངོས་གཅིག་ཀྱང་ཅུང་ཟད་ལྷོད་དགོས་ཞེས་བཤད་ཡོད། དེ་འདྲ་
བྱས་ན་ང་གསང་སྟབས་ཀྱིས་ཕྱི་ལ་ཡོང་སྟབས་བདེ་བ་རེད། སྐབས་དེར་ལིན་ཏོན་ཡང་
ཚུར་ཡོང་ན་ངེད་གཉིས་ཀ་སུ་ཡིན་ཡང་ངོས་ཟིན་ཐབས་མེད།”
“ཁྱོད་ནི་དངོས་གནས་མི་ངན་ངོ་ཚ་མེད་པ་ཞིག་རེད།
ངས་བཤད་དོན། “ཁྱོད་ཀྱིས་ཤི་བོ་རྣམས་ཀྱང་བདེ་བར་གཟིམ་དུ་མི་འཇུག་པ་ཅི་ཡིན།”
“ངས་མི་གཞན་བདེ་བར་གཟིམ་དུ་མ་བཅུག་པ་མིན། ནེ་ལི།”
ཁོས་ལན་བཏབ་དོན། “ངས་རང་སེམས་ཅུང་བདེ་ལ་འབབ་ཐབས་སུ་བྱས་པ་ཡིན།
ད་ལྟ་ང་ལ་ངལ་གསོའི་དབུགས་ཕྱུངས་ཤིག་ཐོབ་སོང་། རྗེས་ཕྱོགས་ང་ཤི་ནས་དུར་འཇུག་
བྱས་རྗེས། ཁྱོད་ཀྱིས་ཀྱང་ང་ཡང་བསྐྱར་དུར་ཁུང་བརྟོལ་ནས་ཕྱི་ལ་ཐོན་ཡོང་རྒྱུར་སྐྲག་
མི་དགོས། ངས་མོའི་རྣམ་ཤེས་དཀྲོགས་པ་རེད་ཟེར་རམ། མ་རེད། མོས་ང་སྡོད་བཟོད་མི་
བདེ་བར་བྱས་པ་རེད།ཉིན་མཚན་དབྱེར་མེད་དུ། མི་ལོ་བཅོ་བརྒྱད་འགོར་སོང་། མཚམས་
ཆད་རྒྱུ་མེད་ཅིང་གདུང་སེམས་དང་སྙིང་རྗེ་བྲལ་བའི་ངང་ནས་ང་ལ་མནར་གཅོད་
བཏང་། མདང་དགོང་བར་དུ་དེ་ལྟར་བྱས་པ་རེད། མདང་དགོང་ད་གཟོད་ང་ལྷོད་ལ་འབབ་
ཐུབ་སོང་། ངས་རྨི་ལམ་ནང་རང་ཉིད་དུར་སའི་ནང་གཏན་དུ་གཟིམ་པའི་མི་དེར་ཁེན་
ནས་ཆེས་མཇུག་མཐའི་གཉིད་ཐུན་ལ་རོལ་བ་ཞིག་རྨིས་སོང་། ངའི་སྙིང་འཕར་ལྡིང་བྱེད་
མཚམས་བཞག་ཅིང་ངོ་གདོང་འཁྱག་པོ་མོའི་འགྲམ་པར་གླན་འདུག”
“གལ་ཏེ་མོ་ཐལ་བའི་རྡུལ་དུ་གྱུར་པའམ། ཡང་ན་རྡུལ་ཙམ་ཡང་ཤུལ་དུ་ལུས་མེད་
ན་ཁྱོད་ཀྱིས་རྨི་ལམ་ཇི་འདྲ་ཞིག་རྨི་སྲིད་དམ།” ངས་དེ་ལྟར་དྲིས།“དེ་ན་ངས་རང་ཉིད་
ཀྱང་མོ་དང་མཉམ་དུ་ཐལ་བའི་རྡུལ་དུ་བརླགས་པ་ཞིག་རྨི་
ངེས་ཡིན་ལ། དེ་འདྲ་བྱུང་ན་སེམས་པ་ལྷག་ཏུ་སྐྱིད།”
ཁོས་ལན་བཏབ་དོན། “ཁྱོད་ཀྱིས་ང་འགྱུར་ལྡོག་དེ་འདྲ་འབྱུང་བར་སྐྲག་ངེས་རེད་
འདོད་དམ། ངས་རོ་སྒམ་གྱི་ཁ་ཕྱེ་བའི་སྐབས་དེར་འགྱུར་ལྡོག་དེ་འདྲ་ཞིག་མཐོང་བར་གྲ་
སྒྲིག་བྱས་པ་ཡིན། འོན་ཀྱང་སྟབས་ལེགས་པ་ཞིག་ལ་ད་དུང་འགྱུར་བ་མ་བྱུང་བར། ང་
དང་མཉམ་དུ་འགྱུར་རྒྱུར་སྒུག་བསྡད་འདུག ང་ཤི་རྗེས་ད་གཟོད་མཉམ་དུ་འགྱུར་ཆོག
དེ་མིན། ངས་ཀླད་པའི་ནང་ལ་མོའི་གྲང་འཁྱག་གི་ངོ་གདོང་དེའི་སྣང་བརྙན་གསལ་བོ་
ཞིག་དཔར་རྗེས་གཞི་ནས་སེམས་པ་བདེ་ལ་འབབ་ཐུབ་ཅིང་། བཤད་མི་ཤེས་པའི་ཚོར་བ་
དེ་ལས་ཐར་ཐུབ་ངེས་རེད། ཁྱོད་ཀྱིས་ཤེས་ཡོད་དམ། མོ་ཤི་རྗེས། ང་ནི་སྨྱོས་པ་ལྟར་གྱུར།
ཞོགས་པ་གྲངས་མེད་ཅིག་ལ་ངས་མོའི་རྣམ་ཤེས་ཕྱིར་ངའི་གམ་དུ་ལོག་རྒྱུར་སྨོན་ལམ་
བཏབ་པ་ཡིན། ང་ནི་འདྲེ་དང་རྣམ་ཤེས་སོགས་ལ་ཡིད་ཆེས་གཏིང་ཟབ་ཅིག་ཡོད། ཤི་བོའི་
རྣམ་ཤེས་དེ་ང་ཚོའི་གམ་དུ་གནས་འདུག དེར་ང་རྩ་བ་ཉིད་ནས་ཡིད་ཆེས་ཡོད།
མོ་དུར་འཇུག་བྱས་པའི་ཉིན་དེར་ཁ་བ་ཐེངས་ཤིག་བབས་བྱུང་། དགོང་མོ་ང་ལྷ་ཁང་
འགྲམ་གྱི་བང་སོའི་ནང་ལ་སོང་བ་ཡིན། དགུན་ཁའི་རླུང་བུ་འཁྱག་པོ་ཞིག་ལྡང་ཞིང་
ཕྱོགས་མཚམས་ཀུན་ནི་སྐྱ་ཧྲལ་ཧྲུལ་དུ་སྣང་། མཚན་མོ་དེ་འདྲ་ཞིག་ལ་མོའི་ཁྱོ་ག་ཐ་ཤལ་
དེ་ས་སྡུག་འདིར་འཆམ་ཉུལ་དུ་ཡོང་རྒྱུར་མི་སྐྲག་ལ། མི་གཞན་སུ་ཞིག་དོན་ཅི་ཞིག་གི་
ཆེད་དུ་འདིར་ཡོང་རྒྱུར་སེམས་ཁྲལ་མེད། སྐབས་དེར་ང་གཅིག་པུ་ཁེར་རྐྱང་ངང་དེ་གར་
ཡུད་ཙམ་འགྲེང་ཞིང་། སྙི་ཞིང་ལྷོད་པའི་ས་རྡུལ་རིམ་པ་ཞིག་གིས་ངེད་གཉིས་ཀྱི་བ
མཚམས་བཅད་འདུག་པ་རྟོགས་བྱུང་། ངས་རང་གིས་རང་ལ་བཤད་དོན།
ངས་མོ་ཡང་བསྐྱར་རང་གི་པང་དུ་བསྡམ་འདོད། གལ་ཏེ་མོའི་ལུས་པོ་ཧ་ཅང་འཁྱག་
ན། དེ་ནི་དགུན་ཁའི་གྲང་རླུང་གཡུགས་པས་རེད་འདོད་ངེས། གལ་ཏེ་མོ་འགུལ་ཙམ་ཡང་
མི་བྱེད་ན། མོ་གཉིད་དུ་ཡུར་བས་རེད་སྙམ་ངེས།
ངས་ཡོ་བྱད་ཁང་ནས་ལྕགས་ཁེམ་ཞིག་བཙལ་ཡོང་སྟེ་ཤུགས་གང་ཡོད་གྱིས་ས་
བསློགས་པ་ཡིན། ལྕགས་ཁེམ་གྱི་སྣེ་མོ་དུར་སྒམ་ལ་རེག་ཐུབ་ཙམ་གྱི་མཚམས་སུ་ངས་ཐད་
ཀར་དུ་སྤར་འདྲད་བརྒྱབ། པུར་སྒམ་གྱི་འཛེར་མ་བརྡབས་ཡོད་ས་དེ་ནས་ཙིར་སྒྲ་གྲག་
མགོ་བརྩམས། ངའི་དམིགས་ཡུལ་འགྲུབ་ལ་ཉེ་བའི་སྐབས་དེར། གློ་བུར་དུ་དུར་ཁུང་གི་
ཀླད་ནས་མི་ཞིག་གིས་དངན་པ་ཞིག་འཐེན་སོང་། དེ་ནི་དུར་སྒམ་དང་ཤིན་ཏུ་ཐག་ཉེ་ལ་
ངའི་རྣ་འགྲམ་དུ་གྲག་པ་ལྟ་བུར་སྣང་། གལ་ཏེ་ངས་དུར་སྒམ་འདི་ཁ་ཕྱེ་ཐུབ་ཚེ། ས་ཁའི་
མི་དེས་ངེད་གཉིས་མཉམ་དུ་ས་འོག་ཏུ་འཇུག་པར་སྨོན་ཞེས་རང་གིས་རང་ལ་ཆིག་ལབ་
རྒྱག་གིན་ལྷག་ཏུ་ཤེད་ཤུགས་བཏོན་ནས་ས་བྲུས་པ་ཡིན།
ངའི་རྣ་འགྲམ་དུ་ཡང་བསྐྱར་སུ་ཡིན་གང་ཡིན་མི་ཤེས་པ་ཞིག་གིས་དངན་པ་རིང་
པོ་ཞིག་འཐེན་བྱུང་། དབུགས་འབྱིན་རྔུབ་བྱེད་པའི་རླངས་པ་དྲོན་པོ་ཞིག་གིས་ངའི་ལྟག་
རྒྱབ་ཀྱི་ཁ་ཆར་འདྲེས་མའི་གྲང་རླུང་དེའི་མགོ་ཡང་རེ་ཞིག་མནན་སོང་།
ངའི་རང་གི་ཉེ་འཁོར་ན་སྲོག་ལྡན་གཟུགས་ཅན་གཞན་ཞིག་མེད་པ་ཧ་གོ་ཡོད།
ཡིན་ནའང་མུན་པའི་ཀློང་དུ་མིའམ་ཅི་ཞིག་ཉེ་སར་བཏུད་ཡོང་བ་ཤེས་ཐུབ། སྤྱིར་ན་
མིའམ་ཅི་དེའི་གཟུགས་བྱད་སོགས་ངོས་འཛིན་བྱེད་ཐབས་མེད་ན་ཡང་། ངའི་སྣང་ངོར་
ཁཱ་སེ་རེན་དེ་གར་འགྲེང་ཡོད་པ་འདྲ། མོ་ས་འོག་གི་དུར་སྒམ་དུ་མེད་པར་ས་ཁ་རུ་ཡོད་
འདུག་ཨང་།
སྐབས་དེར་གློ་བུར་དུ་བཤད་མི་ཤེས་པའི་བདེ་ཚོར་ཞིག་གིས་ངའི་ལུས་ཡོངས་ཁྱབ
ཅིང་། ཡིད་ཀྱང་རབ་ཏུ་ཚིམ་སོང་། མ་གཞི་མོ་ང་དང་མཉམ་དུ་ཡོད་འདུག དེ་བས་ངས་
ཡང་བསྐྱར་དུར་སྒམ་སྟེང་ས་བཏབ་རྗེས། ཕྱིར་ཁྱིམ་ལ་ལོག་པ་ཡིན། ཁྱིམ་ལ་ལོག་དུས་
ངས་མོ་ཡང་མཉམ་དུ་ཁྲིད་ཡོང་བ་ཡིན། སྐབས་དེར་མོ་ང་དང་མཉམ་དུ་ཡོད་པར་ཡིད་
ཆེས་ཡོད། དེ་བས་ངས་རང་དབང་མེད་པར་མོར་ཁ་བརྡ་བྱས་པ་ཡིན།
རི་ཁྱིམ་ལ་ཐོན་མ་ཐག ང་བྲེལ་འཚུབ་ངང་སྒོ་ནང་ལ་འཛུལ་རྩིས་བྱས་མོད་སྒོ་གཏན་
འདུག མི་ངན་ཐ་ཤལ་ཨེན་ཧྲབ་དང་ངའི་ཆུང་མ་གཉིས་ཀྱིས་ང་ནང་ལ་མངགས་མ་
སོང་། དེ་བས་ངས་ཨེན་ཧྲབ་ལ་རྡོག་ཐོས་གཞུས་ཏེ་རྡུང་རྡེག་དྲག་པོ་བྱས། དེའི་རྗེས་མྱུར་
དུ་ཐོག་ཁང་ལ་འགོས་ཏེ་ངའི་ཁང་པ་དང་མོའི་ཁང་པ་གཉིས་ཀའི་ནང་དུ་སོང་བ་ཡིན།
ངས་བྲེལ་བྲེལ་འཚུབ་འཚུབ་ངང་ཕྱོགས་བཞིར་སྐོར་ལྟ་བྱས་ཏེ་མོ་བཙལ། ངས་མོ་ང་རང་
གི་གམ་དུ་ཡོད་པ་ཤེས། ངས་ཧ་ལམ་མོ་མཐོང་ཐུབ་སོང་། འོན་ཀྱང་མཇུག་མཐར་རེ་བ་
སྟོང་ཟད་དུ་གྱུར། མོ་ལན་གཅིག་མཐོང་ན་ཅི་མ་རུང་སྙམ་སྟེ་སྐྱོ་སྡུག་ངང་གསོལ་བ་བཏབ་
ཅིང་ཞུ་བ་ཕུལ། དེ་ལྟར་རེ་འདོད་དྲག་པོའི་དབང་གིས་ངའི་ལུས་ནས་རྔུལ་ནག་ཤམ་
ཤམ་དུ་ཐོན་ཞིང་ལུས་ཀྱི་ཁྲག་རྒྱུན་ཆུ་ཚན་ལྟར་གདུ་བཞིན་པའི་སྣང་བ་ཤར། ཡིན་ནའང་
མཇུག་མཐར་ལན་གཅིག་ཀྱང་མཐོང་མ་བྱུང་། མོ་གསོན་ཐོག་ན་ཡོད་དུས་ངའི་ཁ་གནོན་
ཡིན་ལ། ད་ལྟ་ཤི་ཚར་དུས་ཀྱང་ང་ལ་འདི་ལྟར་མནར་གཅོད་བྱས་ཏེ་གུ་ཡངས་སུ་མི་གཏོང་།
ལན་རེར་དྲག་ཅིང་ལན་རེར་ཡང་བ་ཙམ་མ་གཏོགས། ང་ནི་ཉིན་མཚན་རྟག་པར་དེ་
ལྟར་སྡུག་བསྔལ་གྱི་ཀློང་དུ་ཚུད་ཡོད། དངོས་གནས་ང་ནི་གདོན་གྱིས་བཟུང་བ་ལྟར་ཡིད་
སེམས་རབ་ཏུ་མནར་ཏེ་བདེ་བའི་གོ་སྐབས་ཤིག་ཡོད་མ་མྱོང་། གལ་ཏེ་ངའི་རྣམ་རིག་
ནི་འབྲེང་བའི་རྒྱུན་ཐག་ལྟ་བུའི་སྲ་མོ་ཞིག་མ་ཡིན་ཚེ། སྔོན་ནས་ལྷོད་པར་གྱུར་ཏེ་ལིན་
ཏོན་དང་འདྲ་བར་བློ་རིག་ལྡབ་ལྡིབ་ཏུ་གྱུར་ཡོད་ངེས། ང་ཁང་པའི་ནང་དུ་ཧ་རེ་ཏོན་དང་
མཉམ་དུ་སྡོད་དུས། གློ་བུར་དུ་ངའི་སེམས་ལ་ལམ་སེང་སྒོར་སོང་ན་མོར་འཕྲད་ངེས་རེད་
སྙམ་ཡོང་ཞིང་། ལན་རེར་ཁྱིམ་ནས་སྒོ་ཕྱིར་བུད་དེ་ཡུད་ཙམ་མ་འགོར་བར་ཡང་བསྐྱར་
མགྱོགས་མྱུར་ངང་ཕྱིར་ཁྱིམ་ལ་ལོག་དགོས་པ་ལྟ་བུའི་གནས་སྐབས་ཧ་ཅང་མང་། སྐབས་
དེར་ངའི་སེམས་སུ་མོ་ནི་རི་ཁྱིམ་གྱི་གྲུ་ཟུར་གང་རུང་ཞིག་ཏུ་བསྐུངས་ཡོད་ངེས་རེད་དྲན་
ཡོང་། ང་མོའི་མལ་ཁང་དུ་གཉིད་པ་ན་བཙན་གྱིས་སྒོར་དེད་ཡོང་། ང་དངོས་གནས་གཉིད་
ཐབས་མི་འདུག ངས་མིག་བཙུམས་མ་ཐག་མོ་སྒེའུ་ཁུང་གི་ཕྱི་རོལ་ཏུ་ཡོད་པའམ་ཡང་ན་
རྩིག་པའི་ལྟག་རྒྱབ་ཏུ་སྦས་འགྲོ། ཡང་ལན་རེར་མོ་ཐད་ཀར་ཁང་པའི་ནང་ཡོང་སྟེ་རང་
གི་སྙིང་དུ་སྡུག་པའི་མགོ་བོ་དེ་སྔོན་ཆད་རང་ཉིད་བུ་མོ་ན་ཆུང་ཡིན་དུས་སྤྱད་མྱོང་བའི་
སྔས་མགོ་དེའི་སྟེང་ལ་བཞག་འགྲོ། སྐབས་དེར་ངས་ཡང་བསྐྱར་མིག་ཟུང་ཕྱེ་སྟེ་ཞིབ་ལྟ་
མི་བྱེད་ག་མེད་རེད། དེ་བས་ཞག་གང་བོར་ང་ནི་གཉིད་ཐུན་གཅིག་ལ་ཡང་རོལ་ཐབས་མི་
འདུག་པས་མིག་ཟུང་ཐེངས་བརྒྱ་ཕྲག་ཁ་ཤས་ལ་ཕྱེ་དགོས་ཡོད། ཡིན་ནའང་མཇུག་མཐར་
རེ་ཆད་ལས་ཅི་ཡང་མེད། དེ་ནི་ང་ལ་མནར་གཅོད་འབའ་ཞིག་བྱས་པ་རེད། དེ་བས་ངས་
འཁུན་སྒྲ་དྲག་ཏུ་འབྱིན་པ་ཡིན། མི་རྒན་ཐ་ཤལ་ཅོ་སེ་ཧྥུ་ཡིས་དེ་ནི་ངའི་སེམས་པ་གདོན་
གྱིས་བཟུང་སྟེ་སྔར་བྱས་ཀྱི་ཉེས་པའི་ལན་ཆགས་མྱོང་བཞིན་པ་རེད་ཟེར། ད་ལྟ་ངས་མོ་
མཐོང་སོང་། ངའི་སེམས་ཀྱང་བདེ་ལ་བབས། རེ་ཞིག་བདེ་ལ་བབས་བྱུང་། དེ་ནི་ངའི་ཚེ་
སྲོག་འཕྲོག་སྟངས་ཡ་མཚན་ཞིག་རེད། སྲོག་གི་ཉག་མ་རེ་རེ་བཞིན་ཟད་པར་བྱས་འགྲོ།
སྐྲ་ཉག་ལྟར་ཕྲ་བའི་སྲོག་གི་ཉག་མ་རེ་རེ་བཞིན་ཁྱུར་མིད་དུ་གཏོང་གིན་གདའ། ལོ་ངོ་
བཅོ་བརྒྱད་ཀྱི་རིང་ལ། རྣམ་ཤེས་འཁྱམ་པོ་དེས་རེ་བ་མག་མོག་ཅིག་གིས་ང་ལ་རྟག་པར་
མནར་གཅོད་བཏང་བ་རེད།”
བཤད་ནས་མཚམས་དེར་ཐོན་དུས་ཁོས་རེ་ཞིག་སྨྲ་བ་བཅད་ཅིང་། ཐོད་པའི་སྟེང་
གི་རྔུལ་ཆུ་ཕྱིས། ཁོའི་སྐྲ་ལོ་རློན་པར་གྱུར་ནས་ཐོད་པའི་སྟེང་འབྱར་འདུག་ལ་ལུས་ཧྲིལ་
བོ་རྔུལ་ཆུས་བངས་ཡོད། མིག་ཟུང་གིས་ཚིག་ཐབ་ནང་གི་དམར་ལམ་ལམ་གྱི་མེ་རོ་ལྷག་
འཕྲོ་དེར་ཕུར་ཚུགས་སུ་ལྟ་ཞིང་། སྨིན་མ་གཉིས་ཕྱོགས་གཅིག་ཏུ་བསྡུས་ནས་མཐོ་རུ་
བཏེགས་ཡོད་པས། རེ་ཞིག་ནག་རོག་གེར་གནས་པའི་ངོ་གདོང་དེ་ཅུང་ཟད་ཇེ་དྭངས་
ལ་ཕྱིན་འདུག ཡིན་ནའང་བློ་སེམས་ཟང་ཟིང་དང་བློས་མི་ཐོངས་པའི་དོན་དག་གཞན་
ཞིག་གིས་ཁོའི་རྣམ་རིག་ཤུགས་ཀྱིས་དྲངས་ཏེ་སྐྱོ་སྡུག་གི་རྣམ་འགྱུར་གསར་བ་ཞིག་
མངོན་པར་བྱས། གོང་གི་སྐད་ཆ་དེ་དག་ནི་ཕྱེད་ཀ་ང་ལ་བཤད་ཅིང་ཕྱེད་ཀ་རང་ཉིད་ལ་
བཤད་ཀྱིན་པ་འདྲ། ངས་ནི་ཁོའི་སྐད་ཆར་ཉན་འདོད་མ་བྱུང་བས་ཡ་ལན་ཚིག་གཅིག་
ཀྱང་མ་བསློགས།
ཡུད་ཙམ་འགོར་རྗེས། ཁོས་གྱང་ངོར་བཀལ་བའི་པར་རིས་དེར་ཅེར་ནས་བསྡད་
ཅིང་། དེ་མུར་པར་རིས་གྱང་ངོས་ནས་མར་བླངས་ཏེ་འབོལ་ཁྲིའི་སྟེང་བཞག་སོང་། དེ་ནི་
གསལ་བོ་ཞིག་ལྟ་བདེ་བའི་ཆེད་དུ་བྱས་པ་འདྲ། ཁོས་དེ་ལྟར་པར་རིས་ལ་ཞིབ་ལྟ་བྱེད་
ཀྱིན་པའི་སྐབས་སུ། ཁཱ་སེ་རེན་ནང་ལ་སླེབས་ཤིང་། མོས་གྲ་སྒྲིག་བྱས་ཚར་ཏེ་རྟ་ཆུང་ལ་
སྒ་བསྟོད་རྒྱུར་སྒུག་ཡོད་ཟེར། “སང་ཉིན་མི་ཞིག་ལ་པར་དེ་ཁྱེར་ཡོང་དུ་ཆུགས།”
ཧེ་ཟི་ཁི་ལེ་ཧྥུས་ང་ལ་དེ་ལྟར་བཤད་རྗེས་མོའི་ཕྱོགས་སུ་འཁོར་ཏེ་མུ་མཐུད་དུ་བཤད་
རྒྱུར། “ཁྱོད་རྟ་ལ་ཞོན་མི་དགོས། དེ་རིང་གནམ་གཤིས་ཧ་ཅང་ཡག རླུང་ཁའི་རི་ཁྱིམ་དུ་
ཁྱོད་ལ་རྟ་དགོས་དོན་མེད། རྗེས་ཕྱོགས་ཡར་མར་གང་ལ་འགྲོ་ན་ཡང་ཁྱོད་རང་གི་རྐང་པ་
གཉིས་ཀར་བརྟེན་ཆོག ངའི་རྗེས་ལ་ཤོག”
“བདེ་མོ་བྱོས། ཨེ་ལུན།”
ངའི་སྙིང་ཉེ་བའི་ཁྱིམ་འཛིན་སྦྱིན་བདག་མ་ཆུང་ཆུང་དེས་སྐད་དམའ་མོས་དེ་ལྟར་
ཟེར།མོས་གྱེས་ཁའི་འོ་བྱེད་པའི་སྐབས་སུ་ཁ་ཤ་ཧ་ཅང་འཁྱག་པོ་ཡིན་པ་ཚོར་བྱུང་།
“ཁྱོད་ང་ལ་བལྟ་རུ་ཡོང་དགོས། ཨེ་ལུན། བརྗེད་མི་རུང་།”
“ཁྱོད་ཀྱིས་ཡིད་ལ་ཟུངས། དེ་འདྲའི་གླེན་རྟགས་མ་སྟོན། ལྕམ་མོ་དེན།”
མོའི་ཕ་རྒན་གསར་བ་དེས་བཤད་རྒྱུར། “ང་ཁྱོད་ལ་སྐད་ཆ་བཤད་རྒྱུ་ཡོད་དུས། ཚུར་
གཞིས་ཀའི་ནང་ལ་ཡོང་ངེས། ངས་ཁྱོད་རང་གི་ཁྱིམ་ལ་བསུས་ནས་ཡར་ལྟ་མར་ལྟ་བྱེད་
དུ་འཇུག་མི་འདོད།" ཁོས་ལག་བརྡ་ཞིག་བཏང་སྟེ་མོ་སྔོན་ལ་འགྲོ་བར་སྐུལ་ཞིང་། ཡང་
ཁ་ཕྱིར་འཁོར་ནས་ང་ལ་ལན་གཅིག་བལྟས་བྱུང་། མིག་མདངས་དེ་ནི་གྲི་རྣོན་པོ་ཞིག་དང་
འདྲ་བར་ངའི་སྙིང་ལ་ཕོག མོས་ཀྱང་རང་དབང་མེད་པར་ཁོའི་བཀའ་བརྡ་དང་ལེན་བྱས་
ཏེ་ལམ་ལ་ཆས་སོང་། ང་རང་སྒེའུ་ཁུང་ཁར་འགྲེང་སྟེ་ཁོ་གཉིས་གཞིས་ཀའི་ལྡུམ་ར་བརྒྱུད་
ནས་ཕར་འགྲོ་བའི་རྒྱབ་གཟུགས་ལ་བལྟས་ཏེ་བསྡད། ཧེ་ཟི་ཁི་ལེ་ཧྥུ་ཡི་ལག་པས་ཁཱ་སེ་
རེན་གྱི་དཔུང་བ་ནས་བཟུང་སྟེ་འགྲོ་བཞིན་གདའ། ཐོག་མར་མོ་དེ་ལྟར་བྱེད་པར་མ་འཐད་
ན་ཡང་། ཁོས་སྣང་དོགས་མི་བྱེད་པར་གོམ་སྟབས་ཆེན་པོས་མདུན་དུ་འགྲོ་ཞོར། མོ་འཐེན་
པ་ལྟ་བུའི་རྣམ་པ་དང་བཅས་ལྡུམ་རའི་ལམ་ཕྲན་ནང་ཁྲིད་ཅིང་། ཡུད་ཙམ་མ་འགོར་བར་
ཤིང་སྡོང་གི་ལོ་འདབ་ཀྱིས་ཁོ་གཉིས་ཀའི་རྒྱབ་གཟུགས་ཡོངས་སུ་བསྒྲིབས་ཏེ་མཐོང་ལམ་
ནས་ཡལ་བར་གྱུར།

ལེའུ་སུམ་ཅུ་པ།

ཕྱིས་སུ་བདག་རི་ཁྱིམ་ལ་ཐེངས་གཅིག་འགྲོ་མྱོང་། ཡིན་ནའང་ཁཱ་སེ་རེན་ངེད་གཉིས
སོ་སོར་བྲལ་བ་ནས་ད་བར་དུ་ངས་མོ་ལན་གཅིག་ཀྱང་མཐོང་མ་བྱུང་། ཅོ་སེ་ཧྥུ་ཡིས་སྒོ་ལོང་
ལ་ལག་པས་འཇུས་ཏེ་ང་རང་ནང་དུ་མ་མངགས། ཁོས་ལིན་ཏོན་ལྕམ་མོ་ཧ་ཅང་བྲེལ་བ་ཆེ་
ལ་སྦྱིན་བདག་ཀྱང་ཁྱིམ་དུ་མེད་ཅེས་ཟེར། མཇུག་མཐར་ཟེ་ལས་ང་ལ་ཁྱིམ་དེའི་གནས་ཚུལ་
སྐོར་ཁ་བརྡ་རེ་བྱས་པ་མིན་ན། ངས་སུ་ཞིག་གསོན་ཡོད་པ་དང་སུ་ཞིག་ཤི་ཟིན་པ་ཡང་ཤེས་
ཐབས་བྲལ།
མོས་ཁཱ་སེ་རེན་ནི་ཤིན་ཏུ་ང་རྒྱལ་ཆེ་བའི་བུ་མོ་ཞིག་རེད་འདོད་ཀྱིན་འདུག་ལ། མོ་
རང་ཉིད་ཀྱང་ཁཱ་སེ་རེན་ལ་དེ་འདྲ་མི་དགའ་ཟེར། ངེད་ཚང་གི་སྲས་མོ་ཁོ་ཚང་ལ་འབྱོར་
མ་ཐག་པའི་སྐབས་དེར་ཟེ་ལར་ལས་ཀ་ཙག་ཙིག་རེ་མངག་བཅོལ་བྱེད་མོད། ཡིན་ནའང་
ཧེ་ཟི་ཁི་ལེ་ཧྥུ་ཡིས་ཟེ་ལར་ཁྱོད་ཀྱིས་རང་འགན་བསྒྲུབ་པས་ཆོག མོར་ཁ་ཡ་བྱེད་མི་
དགོས། ཁོ་ཚང་གི་མནའ་མས་མོ་རང་གི་ལས་ཀ་བསྒྲུབ་དགོས་ཟེར་ཞིང་། ཟེ་ལ་ནི་ལས་
འགན་ཇེ་ཉུང་དུ་སོང་བས་རང་བཞིན་གྱིས་དགའ་ཡོད་པ་སྨོས་མ་དགོས་ལ། དེའི་ཁར་
མོས་ཁཱ་སེ་རེན་ནི་མ་གཞི་ནས་སྒེར་སེམས་ཆེ་ཞིང་མཐོང་རྒྱ་དོག་པའི་བུད་མེད་ཅིག་
རེད་སྙམ་ཡོད་ངེས། གཞན་གྱིས་སྣང་མེད་དུ་བཞག་པའི་དབང་གིས་ཁཱ་སེ་རེན་གྱིས་ལན་
རེར་བྱིས་པའི་གཤིས་ཀ་ལྟ་བུའི་ངང་ཚུལ་རེ་མངོན་ཞིང་། ཟེ་ལར་སྣང་ཆུང་བྱེད་པའི་རྣམ་
འགྱུར་ཡང་བསྟན་ཡོད་ས་རེད། དེ་ལྟར་ང་ལ་གསང་བ་བཤད་མཁན་གྱི་བུད་མེད་འདི་
ཡང་ཁཱ་སེ་རེན་གྱིས་དགྲ་ཕྱོགས་ཀྱི་མི་སྣ་ཞིག་ལ་ངོས་བཟུང་ཞིང་། ཧ་ལམ་ཟེ་ལས་དོན་ངོ་
མར་མོར་རྒྱུ་འབྲས་མེད་པའི་ལས་ཀ་གང་ཞིག་ལས་མྱོང་བ་ལྟར་ཁོང་ཁྲོ་ལངས་ཏེ་བསྡད་
ཡོད་ཚོད་རེད།
ཧ་ལམ་གཟའ་འཁོར་དྲུག་ལྷག་གི་སྔོན་ཏེ། ཁྱོད་ས་འདིར་མ་ཡོང་གོང་ལ། ཉིན་ཞིག་
ཟེ་ལ་དང་ངེད་གཉིས་ཐང་རྒོད་དུ་འཕྲད་བྱུང་། དེ་རུ་ཁ་བརྡ་བྱས་མུར་མོས་གཤམ་གྱི་
གནས་ཚུལ་འདི་དག་གླེང་བྱུང་
ལིན་ཏོན་ལྕམ་མོ་རི་ཁྱིམ་ལ་སླེབས་མ་ཐག་ཐད་ཀར་ཐོག་ཁང་དུ་རྒྱུགས་ཤིང་། ང་
དང་ཅོ་སེ་ཧྥུ་གཉིས་ལ་མཚན་མོ་བདེ་ལེགས་ཞེས་པའི་འཚམ་འདྲིའི་ཚིག་གཅིག་ཀྱང་མི་
བཤད་ལ་ཁ་ཡ་ཙམ་ཡང་མི་བྱེད། མོས་རང་ཉིད་ལིན་ཏོན་གྱི་ཁང་པའི་ནང་བཅུག་སྟེ་ཕྱི་
ཉིན་ཞོགས་པའི་བར་བསྡད་སོང་།ཉིན་གཉིས་པར། སྦྱིན་བདག་དང་ཨེན་ཧྲབ་གཉིས་ཀས་
ཞོགས་ཟས་ཟ་བཞིན་འདུག མོ་ནང་དུ་སླེབས་བྱུང་། ལུས་པོ་འདར་སིག་རྒྱག་གིན་ཁོའི་མ་
སྤུན་ནུ་བོའི་སྙུང་གཞི་ཤིན་ཏུ་ལྕི་བས་སྨན་པ་ཞིག་འབོད་ཐུབ་བམ་ཟེར།
“ཤེས་སོང་།” ཧེ་ཟི་ཁི་ལེ་ཧྥུས་ལན་བཏབ་དོན། “འོན་ཀྱང་ཁོའི་ཚེ་སྲོག་ལ་རིན་
ཐང་ཅི་ཡང་མེད། ངས་ཁོའི་དོན་དུ་སྒོར་མོ་སྐར་གང་ཡང་འཕྲོ་བརླག་བྱེད་མི་འདོད།”
“དེ་ན་ངས་ཅི་བྱེད་དགོས་པ་རེད།” མོས་བཤད་རྒྱུར། “གལ་ཏེ་ང་ལ་རོགས་རམ་
བྱེད་མཁན་གྱི་མི་ཞིག་མེད་ཚེ། ཁོ་འཆི་ངེས་རེད།”
“ཁྱོད་ཁང་པ་འདིའི་ནང་ནས་སྒོར་སོང་ཞིག”
སྦྱིན་བདག་གིས་སྐད་ཅོར་བརྒྱབ་དོན། “ཁོ་དང་འབྲེལ་ཡོད་ཀྱི་དོན་དག་ངས་ཚིག་
གཅིག་ཀྱང་གོ་མི་འདོད། ཁྱིམ་འདི་རུ་ཁོའི་དོན་ལ་དོ་སྣང་བྱེད་མཁན་གཅིག་ཀྱང་མེད།
ཁྱོད་ཀྱིས་ཁོ་ལ་སེམས་ཁུར་བྱེད་ན། རང་ཉིད་ནད་གཡོག་མ་བྱེད་དུ་སོང་། གལ་ཏེ་ཁྱོད་
ཀྱིས་ཁོ་ལ་སེམས་ཁུར་མི་བྱེད་ན། ཁོ་ཁང་པའི་ནང་བཅུག་རྗེས། ཁྱོད་ཀྱང་དེར་མ་བསྡད་
ན་ཆོག”
དེ་ནས་མོ་ཡང་ང་ལ་ཞུ་བ་བྱེད་དུ་ཐོན་བྱུང་། ངས་སུན་སྣང་སྐྱེ་འོས་པའི་མི་དེས་ང་ལ་
དཀའ་ཁག་མང་པོ་བཟོས་མྱོང་། ཁོར་བདག་སྐྱོང་བྱེད་རྒྱུ་ནི་ཁྱོད་ཀྱི་འགན་ཁུར་རེད། སྐུ་
ཞབས་ཧེ་ཟི་ཁི་ལེ་ཧྥུས་ངའི་ལག་ནས་ཁྱོད་ལ་སྤྲོད་དུ་བཅུག་པའི་འགན་ཁུར་རེད་ཅེས་སྨྲས།
ཁོ་གཉིས་ནི་ཇི་ལྟར་མཉམ་དུ་བསྡད་ཡོད་པ་ངས་རྒྱུས་ལོན་བྱ་ཐབས་བྲལ། ཡིན་
ནའང་ངའི་ཚོད་དཔག་ལྟར་ན། ཕལ་ཆེར་ཁོས་རྒྱུན་དུ་རང་བསམ་རང་འདོད་ཀྱི་བྱིས་
རྟགས་བསྟན་ཞིང་། ཁོང་ཁྲོ་ལངས་པ་དང་། ཉིན་མཚན་དབྱེར་མེད་དུ་ཨ་ཡོ་ཨ་ཚ་ཞེས་སྨྲེ་
སྔགས་བཏོན་པ་ཡིན་ངེས། མོའི་སྐྱ་བོར་གྱུར་པའི་གདོང་མདོག་དང་ཐུར་དུ་དཔྱངས་པའི་
མིག་ལྕིབས་ལ་བལྟས་ན། སྐད་ཅིག་ཙམ་གྱི་རིང་ལ་ཡང་ངལ་གསོ་བྱེད་ཐུབ་མེད་པ་ཤེས་
ཡོང་། ལན་རེར་མོ་ཐབ་ཚང་དུ་ཡོང་སྟེ་བླ་འཁྱམས་པ་ལྟར་སྡོད་ཅིང་། ཡང་ལན་རེར་མི་
གཞན་ལ་རོགས་རམ་བྱེད་དུ་འཇུག་འདོད་པ་ཡིན་ཡང་སྲིད་མོད། འོན་ཀྱང་ང་ནི་སྦྱིན
བདག་གི་བཀའ་བཀོད་དང་འགལ་མི་ཕོད། ངས་ད་བར་དུ་ཁོའི་འདོད་ཚུལ་དང་འགལ་
བའི་ལས་ཀ་བྱེད་མ་མྱོང་། ལྕམ་མོ་དེན་ལགས། ངས་བལྟས་ན་སྨན་པ་ཁན་ནེ་ཟི་གདན་
འདྲེན་མ་བྱས་པ་ནི་ནོར་འཁྲུལ་ཞིག་རེད་མོད། འོན་ཀྱང་དེ་ང་ལ་འབྲེལ་བ་ཅི་ཡོད། ངས་
བློ་བཀོད་འདོན་པའམ་ཡང་ན་སུ་ཞིག་ལ་ལེ་བདའ་བྱེད་དགོས་དོན་ཡོད་དམ། ང་ནི་འབྲེལ་
མེད་ཀྱི་དོན་ལ་ཐེ་གཏོགས་བྱེད་རྒྱུར་མ་གཞི་ནས་མི་དགའ། ཐེངས་རེ་གཉིས་ཤིག་ལ། ང་ཚོ་
ཚང་མ་མལ་ཁྲིར་འགོས་ཏེ་གཉིད་གྲབས་ཡོད་དུས། ངས་སྟེས་དབང་གིས་སྒོ་རེ་ཕྱེ་སྐབས་མོ་
སྐས་ཁར་ཙོག་སྟེ་མིག་ཆུ་འདོན་གྱིན་གདའ། ངས་དེ་མུར་སྒོ་བརྒྱབ་པ་ཡིན། རྒྱུ་མཚན་ནི་
ངས་རང་གི་སེམས་པ་ཇེ་སྙིར་སོང་སྟེ་རང་ཉིད་ཀྱང་མོའི་དོན་དག་དེའི་ནང་དྲུད་འགྲོ་རྒྱུར་
སྐྲག་པས་ཡིན། སྐབས་དེར་ངས་མོར་དངོས་གནས་སྙིང་རྗེ་སྐྱེ་བྱུང་། དེར་རྫུན་ཏོག་ཙམ་
ཡང་མི་འདྲེས། ཡིན་ནའང་ཁྱོད་ཀྱིས་ཤེས་གསལ་ལྟར། ངས་རང་གི་ད་ལྟའི་ལས་ཀ་འདི་
ལག་ནས་ཤོར་དུ་འཇུག་མི་འདོད། མཇུག་མཐར། མོ་ངའི་ཁང་པའི་ནང་ལ་བཙན་གྱིས་
འཛུལ་ནས་སླེབས་ཤིང་། ངག་ནས་ཐོན་པའི་སྐད་ཆ་དེས་ང་ལ་སྐྲག་བསླངས་བྱུང༌།
“ཁྱོད་སོང་ནས་སྐུ་ཞབས་ཧེ་ཟི་ཁི་ལེ་ཧྥུ་ལ་ཤོད། ཁོའི་བུ་མི་འགྱངས་པར་འཆི་ངེས་
རེད། ཁོ་ད་ཐེངས་གསོན་མི་ཐུབ་པ་ངས་ཚིག་ཐག་བཅད་ཆོག ཁྱོད་མགྱོགས་པོར་ཡར་
ལངས་ནས་སྐུ་ཞབས་ཧེ་ཟི་ཁི་ལེ་ཧྥུ་ལ་བཤད་དུ་སོང་།་
མོས་དེ་ལྟར་བཤད་རྗེས་ཕྱིར་ལོག་སོང་། ཤུལ་དུ་ང་མུ་མཐུད་ཉལ་ནས་རེ་ཞིག་བསྡད་
ཅིང་། ཕྱི་རོལ་གྱི་སྐད་སྒྲར་ཉན་གྱིན་རང་དབང་མེད་པར་ལུས་པོ་འདར་སིག་རྒྱག་དགོས་
བྱུང་། གཞིས་ཀ་ཧྲིལ་བོ་འཇམ་ཅག་གེར་ལུས་ཤིང་སྐད་སྒྲ་ཅི་ཡང་ཐོས་རྒྱུ་མ་བྱུང་།
མོ་ནོར་བ་ཡིན་ངེས། ངས་དེ་ལྟར་ཆིག་ལབ་བརྒྱབ། ད་ཐེངས་ཡང་ཁོ་འཆི་ཉེན་ལས་
ཐར་ངེས་རེད། ངས་མི་གཞན་དག་ལ་སུན་པོ་བཟོ་དགོས་དོན་མི་འདུག ངས་དེ་ལྟར་དྲན་
གྱིན་མུ་མཐུད་དུ་གཉིད་པ་ཡིན། འོན་ཀྱང་བྲེལ་འཚུབ་ཀྱི་དྲིལ་བརྡ་ཞིག་གིས་གཉིད་ཡང་
བསྐྱར་དཀྲོགས་སོང་། ངེད་ཚང་ལ་དྲིལ་བརྡ་གཏོང་བྱེད་དེ་གཅིག་པུ་མ་གཏོགས་མེད། དེ་
ནི་ཆེད་དུ་ལིན་ཏོན་ལ་དམིགས་ཏེ་བཀོད་སྒྲིག་བྱས་པ་ཞིག་ཡིན།
སྦྱིན་བདག་གིས་ང་བོས་བྱུང་། ཁོས་ང་ལ་དོན་དག་ཅི་བྱུང་བར་བལྟ་རུ་སོང་། ད་ནི་
ཁོ་གཉིས་ཀར་འུར་མ་རྒྱག་ཅེས་ཤོད་ཟེར།
ངས་ཁཱ་སེ་རེན་གྱི་སྐད་ཆ་དེ་ཁོར་ཇི་བཞིན་བཤད་པ་ན། ཁོས་འཁང་རའི་ཚིག་ངན་
རེ་སྨྲ་ཞོར་པྲ་སྒྲོན་ཞིག་བཀར་ནས་སྒོ་ཕྱིར་སླེབས་ཤིང་། ཐོག་ཁང་དུ་འགོས་ཏེ་ཁོ་གཉིས་
ཀྱི་ཁང་པའི་ནང་དུ་ཕེབས། ང་ཡང་ཁོའི་རྗེས་དེད་ནས་སོང་བ་ཡིན།
ལིན་ཏོན་ལྕམ་མོ་མལ་ཁྲིའི་གམ་དུ་བསྡད་འདུག་ཅིང་། ལག་ཟུང་གིས་པུས་མོ་གཉིས་
བསྐྱོར་ཡོད། མོའི་སྐྱུག་པོས་པྲ་སྒྲོན་ཁྱེར་ནས་མདུན་དུ་སོང་ཞིང་འོད་སྣང་གིས་ལིན་ཏོན་
གྱི་ངོ་གདོང་གསལ་བར་བྱས། ཁོས་མིག་གིས་ལྟ་ཙམ་བྱས་ཤིང་ལག་པས་ལིན་ཏོན་གྱི་
གདོང་ལ་རེག་ཙམ་བྱས་རྗེས། ཁ་ཕྱིར་འཁོར་ནས་མོར་བཤད་དོན།
“ཁཱ་སེ་རེན། ད་ལྟ་ཁྱོད་ཀྱི་བསམ་ཚུལ་ཇི་འདྲ་རེད།”
མོས་ཅི་ཡང་མི་བཤད་པར་ལྐུག་པ་ཞིག་དང་འདྲ་བར་ལུས།
“ཁྱོད་ཀྱི་བསམ་ཚུལ་ཇི་འདྲ་རེད། ཁཱ་སེ་རེན།”
ཁོས་ཡང་བསྐྱར་དྲིས་བྱུང་།
“ཁོ་ལ་བདེ་བའི་གོ་སྐབས་ཐོབ་ཅིང་། ང་ལ་ཡང་རང་དབང་ཐོབ་པ་རེད།”
མོས་ལན་བཏབ་དོན། “ང་ནི་མ་གཞི་ཅུང་ཟད་དགའ་ན་འགྲིག ཡིན་ནའང་་།”
མོས་མུ་མཐུད་དུ་བཤད་ཞོར་གདོང་ལ་གནོན་ཐབས་བྲལ་བའི་སྐྱོ་གདུང་ཞིག་མངོན་
ཏེ། “ཁྱོད་ཀྱིས་ང་འཆི་ལ་ཉེ་བའི་མི་ཞིག་གི་གམ་དུ་བཞག་སྟེ་མནར་གཅོད་བྱས་པ་རེད། ངས་
ད་ལྟ་མཐོང་བ་ནི་འཆི་བ་ཁོ་ན་རེད། ངའི་ད་ལྟའི་ཚོར་བ་ནི་རང་ཉིད་ཤི་ཟིན་པ་དང་འདྲ།
ཕར་བལྟས་ན་མོ་དངོས་གནས་ཤི་ཟིན་པ་དང་འདྲ་བས་ངས་མངར་ཆང་ཉུང་ཙམ་
བླུད་པ་ཡིན། ཧ་རེ་ཏོན་དང་ཅོ་སེ་ཧྥུ་གཉིས་ཀྱང་དྲིལ་བརྡས་དཀྲོགས་ནས་ཡར་ལངས་
ཤིང་། ཕྱི་རོལ་ནས་ང་ཚོའི་ལབ་གླེང་བྱེད་པ་ཐོས་པས་ཁང་པའི་ནང་སླེབས་བྱུང་། བྱིས་པ་
དེ་ཤི་བས་ཅོ་སེ་ཧྥུ་ལ་དགའ་སྤྲོ་ལས་གཞན་པའི་ཚོར་བ་ཡོད་མི་སྲིད། ཧ་རེ་ཏོན་ནི་སེམས་
ཁམས་ཅུང་ཟད་ཟང་ཟིང་དུ་གྱུར་ཡོད་པ་འདྲ། ཡིན་ནའང་སྐབས་དེར་ཁོས་ཁཱ་སེ་རེན་
ཁོ་ནར་ལྟ་ཞིང་། ལིན་ཏོན་དྲན་པའི་དུས་ཚོད་ཀྱང་མེད་པ་འདྲ། སྦྱིན་བདག་གིས་ཁོར་
མགྱོགས་པོར་ཕྱིར་ཉལ་དུ་སོང་། ང་ཚོར་ཁོས་རོགས་རམ་བྱེད་མི་དགོས་ཞེས་བཤད་རྗེས་
ཅོ་སེ་ཧྥུ་ལ་བེམ་པོ་ཁོའི་ཁང་པའི་ནང་དབོར་དགོས་ཞེས་མངག་བཅོལ་བྱས་པ་དང་། ང་
ཡང་ཕྱིར་ཁང་པའི་ནང་དུ་སོང་ཞེས་སྐུལ་ཞིང་ཤུལ་དུ་ལིན་ཏོན་ལྕམ་མོ་གཅིག་པུ་བསྐྱུར།
ཞོགས་པར་ཁོས་ང་རང་མོ་ཞོགས་ཟས་ཟ་རུ་འབོད་དུ་མངགས་ཤིང་། ངེས་པར་དུ་བོས་ཡོང་
དགོས་ཟེར། ང་ཐོག་ཁང་དུ་འགྲོ་དུས།མོས་གྱོན་གོས་ཕུད་དེ་མལ་ཁྲིའི་སྒང་ནས་
ཉལ་རྩིས་བྱེད་ཀྱིན་གདའ། རང་ཉིད་ལ་སྙུང་གཞི་ཕོག་པས་ལུས་ཕུང་མི་བདེ་ཟེར། དེར་ང་
ཡིད་མི་ཆེས་པ་ཅི་ཡང་མི་འདུག དེ་བས་ངས་ཀྱང་མོས་བཤད་པ་ཇི་བཞིན་སྐུ་ཞབས་ཧེ་ཟི་
ཁི་ལེ་ཧྥུ་ལ་སྙན་ཞུ་ཕུལ་བ་ཡིན། “ཆོག་ཐལ། དེ་ན་མོའི་འདོད་པར་བསྟུན། དུར་འཇུག་བྱས་
ཚར་རྗེས་ད་གཟོད་བཤད་ཚོག ཁྱོད་ཉིན་རྒྱུན་མོར་ལན་རེར་བལྟ་རུ་སོང་། ཅི་ཞིག་གི་དགོས་
མཁོ་ཡོད་ན་དེ་སྤྲོད།རྗེས་མ་ཇེ་བཟང་ལ་ཅུང་ཟད་ཕྱིན་ཚེ་ང་ལ་ཤོད།”
ཟེ་ལས་བཤད་པ་ནང་བཞིན། དེའི་རྗེས་ནས་ཁཱ་སེ་རེན་ནི་ཐོག་ཁང་དུ་གཟའ་འཁོར་
གཉིས་རིང་གཅིག་པུར་བསྡད་པ་ཡིན་འདུག ཟེ་ལ་ཉིན་རེར་མོར་ཐེངས་གཉིས་རེ་བལྟ་
རུ་སོང་ཞིང་། ཅུང་ཟད་ཞབས་ཏོག་ཡག་པོ་ཞིག་བསྒྲུབ་དགོས་འདོད་རུང་། ཁཱ་སེ་རེན་
གྱིས་དང་ལེན་བྱེད་མི་འདོད་པའི་རྣམ་འགྱུར་གྲང་མོ་འབའ་ཞིག་བསྟན་པས། ཟེ་ལ་ཡང་
མོ་དང་སེམས་ཐག་ཇེ་ཉེར་འགྲོ་ཐབས་མ་བྱུང་། ཧེ་ཟི་ཁི་ལེ་ཧྥུ་ཡང་ཐོག་ཁང་ལ་ཐེངས་
གཅིག་སོང་བ་དང་། དེ་ནི་མོར་ལིན་ཏོན་གྱི་ཁ་ཆེམས་ཡི་གེ་སྟོན་ཆེད་རེད། ལིན་ཏོན
གྱིས་རང་ཉིད་དང་ཐ་ན་མོར་དབང་བའི་རྒྱུ་ནོར་མཐའ་དག་ཀྱང་ཁོའི་ཨ་ཕར་ཡོངས་སུ་
སྤྲད་ཚར་འདུག སྙིང་རྗེ་འོས་པའི་བྱིས་པ་དེས་རང་གི་ཞང་པོ་འདས་ཤིང་། ཁཱ་སེ་རེན་ཡང་
རླུང་ཁའི་རི་ཁྱིམ་ནས་ཕྱིར་ཁྱིམ་ལ་བྲོས་པའི་བར་གླགས་དེར། ཨ་ཕར་སྐྲག་པའམ་ཡང་ན་
གཡོ་སྒྱུའི་བསླུ་བྲིད་ཀྱི་དབང་དུ་ཤོར་ནས་ཁ་ཆེམས་ཡི་གེ་དེ་དག་བྲིས་པ་ཡིན་ཚོད་རེད།
དེ་མིན་ཞིང་ས་ལྟ་བུའི་བརྟན་འཇགས་ཀྱི་རྒྱུ་ནོར་ཐད་ཁོ་ད་དུང་ན་ཚོད་ཡོངས་སུ་སྨིན་
མེད་པས་བདག་དབང་ཆ་ཚང་མེད་ན་ཡང་། ཧེ་ཟི་ཁི་ལེ་ཧྥུ་ཡིས་ཁོའི་ཆུང་མ་དང་ཁོ་རང་
གི་ཁེ་དབང་གི་ངོས་ཐད་ནས་དེ་དག་ཐམས་ཅད་ཀྱང་རང་ཉིད་ལ་དབང་བར་བསྒྲགས།
ངས་བསམས་ན་ཁོའི་བཤད་ཚུལ་དེར་ཕལ་ཆེར་ཁྲིམས་ལུགས་ཀྱི་ཁུངས་ལུང་ཞིག་ཡོད་པ་
འདྲ། མདོར་ན་ཡར་བཤད་མར་བཤད་ཇི་ལྟར་བྱས་ཀྱང་རུང་། མཇུག་མཐར་ཁཱ་སེ་རེན་
ལ་སྒོར་མོ་མེད་ལ་གྲོགས་པོ་ཡང་མེད་ཅིང་། རྒྱུ་ནོར་ཆ་ཚང་ཧེ་ཟི་ཁི་ལེ་ཧྥུའི་ལག་ཏུ་ཤོར་ཚར་
བས། སྐར་རྡོག་གཅིག་བཀོལ་བའི་དབང་ཆ་ཡང་མེད་པར་གྱུར་པ་དེ་རེད།
“མི་སུ་ཡང་མོའི་སྒོ་དྲུང་དུ་ལན་གཅིག་མ་སོང་།” ཟེ་ལས་བཤད་རྒྱུར།ང་དང་ཧེ་ཟི་
ཁི་ལེ་ཧྥུ་གཉིས་ཀས་ཁ་བརྡ་དེ་བྱས་པའི་རྗེས་ནས། མི་སུས་ཀྱང་མོའི་བདེ་སྡུག་ཐད་སྐད་
ཆ་ཚིག་གཅིག་དྲིས་མ་བྱུང་།
མོ་ཐེངས་དང་པོར་ཐོག་ཁང་ནས་མར་བབས་ཏེ་གཤམ་དུ་ཡོང་བ་ནི་གཟའ་ཉི་མའི་
ཕྱི་དྲོ་ཞིག་རེད། ཉིན་དེར་ངས་མོར་གུང་ཟས་སྐྱེལ་བ་ཡིན། མོས་ད་ནི་འདི་འདྲའི་ཁང་
པ་འཁྱག་པོ་ཞིག་གི་ནང་དུ་སྡོད་ཐབས་བྲལ་ཞེས་ལེ་བདའ་བྱས་བྱུང་། ངས་སྦྱིན་བདག་
འཇོལ་མོ་གཞིས་ཀར་ཕེབས་སོང་། གལ་ཏེ་མོ་འོག་ཁང་ནང་ཕེབས་འདོད་ན། ཧ་རེ་ཏོན་
དང་ངེད་གཉིས་ཀྱིས་བར་ཆད་བཟོ་མི་སྲིད་ཅེས་སྨྲས། དེ་ལྟར་མོས་ཧེ་ཟི་ཁི་ལེ་ཧྥུ་རྟར་ཞོན་
ནས་ཕྱི་རོལ་ཏུ་སོང་བ་ཤེས་མ་ཐག ནམ་རྒྱུན་འོག་ཁང་དུ་ཡོང་སྲིད་པ་རེད། ཉིན་དེར་
མོས་ཕྱུ་པ་ནག་པོ་ཞིག་གྱོན་ཞིང་སྐྲ་ལོ་སེར་པོ་རྣ་བའི་ལྟག་རྒྱབ་ཏུ་དཔྱངས་འདུག ཕྱི་ཡི་
ཆ་ལུགས་ཤིན་ཏུ་བབ་ཆགས་པ་ནི་ཆོས་གྲོགས་གྲུབ་མཐའི་རྗེས་འཇུག་པ་ཞིག་དང་འདྲ་
བར་སྣང་། ཧ་ལམ་མོས་ད་ལྟ་རང་གི་སྐྲ་ཡང་ལེགས་པར་ཤད་མི་ཐུབ་པ་ཡིན་ཤས་ཆེ།
ནམ་རྒྱུན་གཟའ་ཉི་མར་སླེབས་དུས། ཅོ་སེ་ཧྥུ་དང་ངེད་གཉིས་ཅི་མོའུ་ཏོན་གྱི་ལྷ་ཁང་
ལ་ཕྱག་འཚལ་དུ་འགྲོ་བ་ཡིན། ཉིན་དེར་ཅོ་སེ་ཧྥུ་སྔོན་ལ་ཕེབས་སོང་། ཡིན་ནའང་ངས་
ནི་ལོ་ཉུང་ཚོར་ལྟ་སྐྱོང་བྱེད་མཁན་མི་བསམ་ཤེས་རེ་ཡོད་ན་བཟང་སྙམ་སྟེ་ཁྱིམ་དུ་བསྡད།
སྤྱིར་ཧ་རེ་ཏོན་ཡང་ངོ་ཚ་རྒྱུར་དགའ་བ་ཞིག་ཡིན་མོད། ཡ་རབས་ཚུལ་ལྡན་གྱི་མིག་དཔེ་
ཞིག་མ་རེད། དེ་བས་ངས་ཁོ་ལ་གསལ་བཤད་བྱས་དོན། ཁྱོད་ཀྱི་ཕ་སྤུན་སྲིང་མོ་ཕལ་ཆེར་
ང་ཚོ་ཡོད་སར་ཡོང་རྒྱུ་རེད། མོས་ནམ་རྒྱུན་ངལ་གསོའི་ཉིན་མོའི་ཆོ་ག་བརྩི་སྲུང་བྱེད་
ངེས། མོ་འདིར་སྡོད་པའི་རིང་ལ། ཁྱོད་ཀྱིས་རང་གི་མེ་མདའ་དེ་ཡར་སྣོག་མར་སྣོག་མ་
བྱེད། ལས་ཀ་ཙག་ཙིག་གཞན་ཡང་བསྒྲུབ་མི་དགོས་ཞེས་བཤད་པ་ཡིན།
ཁོས་སྐད་ཆ་དེ་གོ་རྗེས་གློ་བུར་དུ་གདོང་མདོག་དམར་པོར་གྱུར་ཞིང་། མིག་ཟུང་རང་
གི་ལག་པ་དང་གྱོན་གོས་ཀྱི་སྟེང་དུ་འཁོར་ཞིང་ཆུ་སྲིན་གྱི་ཚིལ་སྣུམ་དང་མེ་མདའ་སོགས་
ཀྱང་གང་ཞིག་ཏུ་བརྫངས་པ་མ་ཤེས་མོད་གང་ལྟར་མཐོང་ལམ་ནས་ཡལ་བར་གྱུར། བྲེལ་
བྲེལ་འཚུབ་འཚུབ་ཀྱི་རྣམ་འགྱུར་དེ་ལས་ཁོས་མོར་འདུག་རོགས་བྱེད་འདོད་ཡོད་པ་ཤེས་
ཐུབ། ངས་ཚོད་དཔག་ལྟར་ན་ཁོས་སྐབས་དེར་རང་ཉིད་ལ་བྱི་དོར་དང་བཅས་མཛེས་བཟོ་
ཡག་ཙམ་བྱེད་འདོད་པ་ཡིན་ཤས་ཆེ། དེ་བས་ང་རང་དབང་མེད་པར་དགོད་ཁ་ཤོར་དགོས་
བྱུང་། གལ་ཏེ་སྦྱིན་བདག་གམ་དུ་ཡོད་ཚེ་ང་དེ་ལྟར་དགོད་མི་ཕོད། ངས་ཁོ་ལ་ང་ཡོང་ནས་
རོགས་རམ་བྱེད་དགོས་སམ་ཞེས་དྲིས་པ་ན། ཁོས་ནི་ངོ་གནོང་ཞོར་རང་གི་བྲེལ་འཚུབ་ཀྱི་
ཚུགས་ཀར་འཕྱ་དགོད་བྱས་སོང་ཞེས་ང་ལ་སྡིགས་མོའི་ཚིག་འགའ་ཡང་སྨྲས།
“ད་ལྟ། ལྕམ་མོ་དེན།” ཟེ་ལས་མུ་མཐུད་དུ་བཤད་བྱུང་། སྐབས་དེར་ངས་ཟེ་ལ་ནི་
ཁཱ་སེ་རེན་གྱི་རྣམ་འགྱུར་ལ་དེ་འདྲ་དགའ་བཞིན་མེད་པ་ཤེས་ཡོང་། “ཁྱོད་ཀྱི་སེམས་སུ་
ཁྱོད་ཚང་གི་སྲས་མོ་ནི་འཇོ་སྒེག་ལང་ཚོས་སྙེམས་ཤིང་། ཤེས་རྒྱ་དང་ཡོན་ཏན་ལྡན་པས་
ཧ་རེ་ཏོན་གྱིས་མོའི་སྐྱ་ཡར་མི་ཡོང་འདོད་ངེས་རེད། དེ་བདེན་ཡང་སྲིད། ངས་ཁས་ལེན་
བྱེད། ཡིན་ནའང་ངས་ནི་མོའི་ང་རྒྱལ་གྱི་མགོ་འཕང་དེ་ཅུང་ཟད་མར་མནན་ན་བསམ་
ཡོད། མིག་མདུན་གྱི་གནས་སྟངས་དེ་འདྲར་མཚོན་ན། ཤེས་འཇོན་ལྡན་ཞིང་ངང་རྒྱུད་
འཇམ་པ་དེ་ཙམ་གྱིས་ཕན་ཐོགས་ཅི་ཞིག་ཡོད། མོ་ད་ལྟ་ཁྱོད་འུ་གཉིས་དང་འདྲ་བར་
དབུལ་བོ་རེད། ཐ་ན་ང་ཚོ་ལས་ཀྱང་དབུལ་བོ་རེད། དེ་ནི་ཉོག་གཏམ་བཤད་པ་མིན། ཁྱོད་
ཀྱིས་སྒོར་མོ་གསོག་གིན་ཡོད་ངེས་ལ། ངས་ཀྱང་དེའི་ཕྱོགས་ལ་ག་ལེར་འཆར་གཞི་འཐེན་
གྱིན་ཡོད།”
མཇུག་མཐར་ཧ་རེ་ཏོན་གྱིས་ཟེ་ལར་རོགས་རམ་བྱེད་དུ་བཅུག་ཅིང་། མོས་བསྟོད་བསྔགས་
མང་པོ་བྱས་པས་ཁོ་ཡང་ཤིན་ཏུ་མགུ་བར་གྱུར། དེ་བས་ཁཱ་སེ་རེན་དངོས་སུ་འོག་
ཁང་ལ་སླེབས་དུས། ཁོས་ནི་ཕལ་ཆེར་སྔོན་ཆད་མོས་རང་ཉིད་ལ་མཐོང་ཆུང་དང་འཕྱ་
སྨོད་བྱས་པའི་དོན་དག་རྙིང་པ་དེ་ཚོ་ཡང་བརྗེད་ཟིན་པ་འདྲ་ཞིང་། སེམས་སུ་རང་གིས་ཇི་
ལྟར་མོ་དགའ་རུ་འཇུག་རྒྱུ་ཁོ་ན་དྲན་གྱིན་ཡོད་ཚོད་རེད། ཁྱིམ་འཛིན་ཞལ་ཏ་མ་དེས་དེ་
ལྟར་ཞིབ་བརྗོད་བྱས་བྱུང་།
ལྕམ་མོ་ནང་དུ་ཕེབས་བྱུང་། ངོ་གདོང་དུ་གྲང་ཤུར་ཤུར་གྱི་རྣམ་འགྱུར་ཁོ་ན་ལས་མེད་
པས་འཁྱག་རོམ་གྱི་ཀ་བ་ཞིག་དང་མཚུངས་ལ། ཡང་རྒྱལ་པོའི་སྲས་མོ་ཞིག་དང་འདྲ་བར་
ང་རྒྱལ་གྱིས་ཁེངས་འདུག ང་རང་ཡར་ལངས་ཏེ་རང་གི་འདུག་སྟེགས་མོར་གཏད་མོད།
འོན་ཀྱང་མོས་སྣ་ཁུང་ཡར་རྫེ་ཙམ་བྱས་ཏེ་བདག་གི་གུས་ཞབས་ཀྱི་རྣམ་འགྱུར་དེར་ཁ་ཡ་
ཙམ་ཡང་མི་བྱེད། ཨེན་ཧྲབ་ཡང་ཡར་ལངས་ཤིང་། རྒྱབ་བསྙེས་རྐུབ་སྟེགས་མཐོན་པོའི་
སྟེང་བསྡད་ན་མེ་ཐབ་དང་ཅུང་ཟད་ཐག་ཉེ་ཞེས་ཕར་གདན་འདྲེན་ཞུ་ཞིང་། ད་དུང་མོ་
ལྟོགས་ཀྱིན་པ་རང་གིས་ཤེས་ཡོད་ཅེས་བཤད།
“ང་ཟླ་བ་གཅིག་གི་རིང་ལ་ལྟོགས་ནས་ཡོང་བ་ཡིན།”
མོས་སྐད་ཆ་དེའི་ཚིག་སྣེ་ཕར་བསྲིངས་ཏེ་ཤིན་ཏུ་མ་རངས་པའི་མཐོང་ཆུང་གི་རྣམ་
འགྱུར་ཞིག་བསྟན་བྱུང་། མོས་རང་ལ་རྐུབ་སྟེགས་ཤིག་བླངས་ཤིང་། ངེད་གཉིས་དང་བར་
ཐག་ཅུང་རིང་ས་ཞིག་ཏུ་བསྡད་སོང་། ཡུད་ཙམ་ནས་ལུས་པོ་མེ་དྲོད་ཀྱིས་དྲོས་རྗེས་མགོ་བོ་
ཡར་དགྱེ་སྟེ་ཕྱོགས་བཞིར་སྐོར་ལྟ་ཞིག་བྱས་ཤིང་། ཆ་སྒམ་གྱི་སྟེང་དུ་དཔེ་ཆ་འགའ་བཞག་
ཡོད་པ་མཐོང་བྱུང་བས། དེ་མུར་ཡར་ལངས་ཏེ་ལག་པ་བསྲིངས་ནས་ལེན་རྩིས་བྱས་
སོང་། ཡིན་ནའང་དཔེ་དེབ་བཞག་པ་ཧ་ཅང་མཐོ་དྲགས་པས་ལོན་མ་ཐུབ། མོའི་ཕ་སྤུན་
མིང་པོས་གནས་སྟངས་དེ་མཐོང་བས་ཡུད་ཙམ་བལྟས་རྗེས་སྤོབས་པ་བསྐྱེད་དེ་རོགས་
རམ་བྱེད་དུ་སོང་། མོས་སྟོད་གོས་ཀྱི་ཐུ་བ་གཟེད་ཅིང་། ཁོས་ལག་ཏུ་ལོན་པའི་དཔེ་དེབ་
རེ་རེ་བཞིན་མོའི་པང་ལ་བཞག
ཕོ་གསར་དེར་མཚོན་ན། དེ་ནི་ཚོད་ལྟའི་གོམ་པ་ཆེན་པོ་ཞིག་སྤོས་པ་རེད། མོས་ཁོ་
ལ་བཀའ་དྲིན་ཞུས་མ་བྱུང་། ཡིན་ནའང་རོགས་རམ་དང་ལེན་བྱས་ཟིན་པས་ཁོ་ནི་ཡིད་
རབ་ཏུ་ཚིམ་འདུག ཁོས་ད་དུང་སྙིང་སྟོབས་བསྐྱེད་ཅིང་མོའི་ལྟག་རྒྱབ་ཏུ་འགྲེང་སྟེ་དཔེ་
དེབ་ཅིག་ཕར་སློག་ཚུར་སློག་བྱེད་ཅིང་། ལན་རེར་ལུས་པོ་སྒུར་ནས་རང་ལ་སྤྲོ་བ་བསྐྱེད་
པའི་དཔེ་དེབ་ནང་གི་བར་བཅུག་རི་མོ་རེ་གཉིས་ལ་མཛུབ་མོས་བཙུགས་ཏེ་ཅི་ཞིག་གླེང་
བར་བྱེད། ཡིན་ནའང་མོས་དེ་མུར་ཧྲག་སྒྲ་དང་བཅས་དཔེ་དེབ་ཀྱི་ཤོག་ངོས་དེ་ཕར་སློག་
འགྲོ་ཞིང་། ཁོར་ཤོག་ངོས་སུ་མཛུབ་མོས་རེག་ཙམ་ཡང་བྱེད་དུ་མི་འཇུག་ལ། ཤིན་ཏུ་
མཐོང་ཆུང་གི་རྣམ་འགྱུར་རེ་ཡང་སྟོན་མོད། ཁོ་ནི་ད་དུང་དཔའ་ཡོངས་སུ་ཞུམ་མེད། འོན་
ཀྱང་གོམ་པ་རེ་གཉིས་ཤིག་ཕྱི་ལ་བཀྱེད་ཅིང་དཔེ་ཆར་ཡང་མི་ལྟ་བར་མོ་ལ་ཅེར་ནས་སྡོད།
མོས་ནི་དཔེ་ཆ་ཁོ་ནར་ལྟ་བཞིན་ཀློག་འདོད་པའི་ནང་དོན་རེ་འཚོལ་བར་བྲེལ་མོད།
ཁོའི་རྣམ་རིག་ནི་ག་ལེར་ཕྱོགས་གཅིག་ཏུ་བསྡུས་ཏེ་མོའི་མཛེས་ཤིང་སྣུམ་པའི་གསེར་
མདོག་གི་སྐྲ་ལོའི་སྟེང་ལ་འཁོར་སོང་། ཁོས་མོའི་ངོ་གདོང་མི་མཐོང་ལ་མོས་ཀྱང་ཁོ་མི་
མཐོང་། ཧ་ལམ་ཁོས་ཀྱང་དོན་དམ་པར་ཅི་ཞིག་བྱེད་ཀྱིན་པ་བརྗེད་ཟིན་པ་འདྲ་སྟེ། སྒྲོན་
མེའི་འོད་སྣང་གིས་མིག་དབང་འཕྲོག་པའི་བྱིས་པ་བསམ་མེད་ཅིག་དང་འདྲ་བར་ཅེ་རེར་
ལྟ་ཞིང་། ཡུད་ཙམ་ནས་རང་དབང་མེད་པར་ལག་པ་བསྲིངས་ཏེ་མོའི་སྐྲ་ལོར་རེག་རེག་
ཅིག་བྱེད་མགོ་བརྩམས། ཁོས་ལག་པས་བྱེའུ་ཆུང་ཆུང་ཞིག་ལ་རེག་པ་ལྟར་མོའི་གསེར་
མདོག་གི་སྐྲ་ལོ་དལ་གྱིས་བྱིལ་བྱིལ་བྱས་པ་ན། མོ་ནི་སྐེ་ལ་གྲིས་བསྣུན་པ་ལྟར་ཧོབ་ཀྱིས་
མགོ་བོ་ཕྱིར་འཁོར་ཡོང་།
“ཕར་རྒྱུགས་ཤིག ཁྱོད་ཀྱིས་ང་ལ་རེག་ཕོད་དམ། ཁྱོད་ཀྱིས་འདི་ན་ཅི་བྱེད་པ་ཡིན།”
མོས་ཁོང་ཁྲོའི་ངག་གིས་བཤད་རྒྱུར། “ང་ཁྱོད་ལ་ཤིན་ཏུ་སུན། ཁྱོད་ཡང་བསྐྱར་ངའི་
གམ་ལ་བཏུད་ན་ང་ཐོག་ཁང་དུ་བུད་འགྲོ”
ཧ་རེ་ཏོན་ཕྱི་ནུར་བྱས་སོང་། དེའི་ཚུགས་ཀ་ནི་དངོས་གནས་གླེན་ཞིང་ལྐུགས་པ་
ཞིག་ཏུ་སྣང་། ཁོས་ཁ་ནས་ཅི་ཡང་མི་བཤད་པར་རྒྱབ་བསྙེས་རྐུབ་སྟེགས་མཐོན་པོའི་སྟེང་
བསྡད་བྱུང་། མོས་མུ་མཐུད་དུ་དཔེ་དེབ་ལ་ལྟ་ཞོར་དུས་ཚོད་ཕྱེད་ཀ་འགོར། མཇུག་མཐར།
ཧ་རེ་ཏོན་ངའི་གམ་ལ་ཡོང་སྟེ་ཤུབ་བུར་བཤད་དོན།
“ཁྱོད་ཀྱིས་མོར་དཔེ་དེབ་ཀློག་འདོན་ཞིག་བྱེད་པའི་རེ་བ་འདོན་རོགས། ཆོག་གམ།ཟེ་
ལ། ང་ལ་ལས་རྒྱུ་ཅི་ཡང་མེད་པས་ཤིན་ཏུ་སུན། ང་ནི་མོའི་ཀློག་འདོན་ལ་ཉན་རྒྱུར་ཤིན་ཏུ་
དགའ། ངས་རེ་བ་བཏོན་པ་རེད་ཅེས་མ་བཤད། ཁྱོད་ཀྱི་རེ་བ་ཡིན་ཞེས་བཤད་རོགས།”
“སྐུ་ཞབས་ཧ་རེ་ཏོན་གྱིས་ཁྱོད་ཀྱིས་ང་ཚོར་དཔེ་དེབ་ཀློག་འདོན་ཞིག་བྱེད་རོགས་
ཟེར། ལྕམ་མོ་ལགས།” ངས་མྱུར་དུ་དེ་ལྟར་བཤད། “ཁོ་ཧ་ཅང་ཉན་པར་སྤྲོ། ཁོས་ཁྱོད་ལ་
བཀའ་དྲིན་ཞུ་ངེས་རེད།” ངས་ཐད་ཀར་དེ་ལྟར་སྨྲས།
མོས་སྨིན་མ་སྡུད་ཞོར་མགོ་བོ་ཡར་དགྱེ་སྟེ་ལན་བཏབ་དོན། “སྐུ་ཞབས་ཧ་རེ་ཏོན།
ད་དུང་ཁྱོད་ཚོ་མི་གཞན་པ་འདི་རྣམས་ཀྱིས་གསལ་བོར་ཉོན། ཁྱོད་ཚོས་ཚུལ་འཆོས་ཀྱི་
ངང་ནས་ང་ལ་དགའ་ཁུལ་གཅེས་ཁུལ་མ་བྱེད། ངས་དང་ལེན་གཏན་ནས་མི་བྱེད། ངས་
ཁྱོད་ཚོ་སུ་གཅིག་ལ་ཡང་ཁ་བརྡ་བྱེད་མི་འདོད། ངས་ཁྱོད་ཚོར་སྣང་ཆུང་བྱེད་ཀྱིན་ཡོད།
སྔོན་ཆད་ཐ་ན་ངས་རང་གི་ཚེ་སྲོག་ཕུལ་ནས་ཁྱོད་ཚོའི་གཏམ་སྙན་ཚིག་གཅིག་བཤད་
པར་རེ་བའམ། ཡང་ན་ཁྱོད་ཚོ་མི་གཅིག་གི་ངོ་གདོང་མཐོང་ཐུབ་ན་བསམ་མྱོང་ཡང་།
ཚང་མ་ང་ལ་གཡོལ་ནས་སོང་བ་རེད། ད་ནི་ངས་ཁྱོད་ཚོར་རང་གི་སྡུག་བསྔལ་གཏན་ནས་
བརྗོད་མི་སྲིད། ང་ད་ལྟ་གྲང་ནས་མ་བཟོད་པར་འདིར་ལུས་པོ་བསྲོ་རུ་ཡོང་བ་ཙམ་ཡིན།
ང་ཐོག་ཁང་ནས་མར་འབབ་དོན་ཁྱོད་ཚོའི་སྐྱོ་བ་སེལ་རོགས་སུ་ཡོང་བ་མིན།”
“ངས་ནོར་འཁྲུལ་ཅི་ཞིག་བཟོས་པ་རེད།” ཧ་རེ་ཏོན་གྱིས་ཁ་གྲག་བྱུང་། “ང་ལ་ལེ་བདའ་བྱེད་དོན་ཅི་ཡིན།"
“འོ། ངས་ཁྱོད་ནང་དུ་བརྩིས་མེད།” ལྕམ་མོ་ལིན་ཏོན་གྱིས་བཤད་རྒྱུར། “ངས་ཁྱོད་
ཀྱིས་ང་ལ་སེམས་ཁུར་བྱེད་མིན་ཐད་གཏན་ནས་འདང་རྒྱག་མ་མྱོང་།”
“ཡིན་ནའང་ངས་ཐེངས་དུ་མ་ཞིག་ལ་རེ་བ་བཏོན་མྱོང་ལ་ཁྱོད་ཀྱི་ཆེད་དུ་ཞུ་བ་
ཡང་ཕུལ་མྱོང་།” ཁོས་དེ་ལྟར་ལན་བཏབ། ཕ་རོལ་པོའི་ཁ་ཚིག་རྣོན་པོ་དེས་ཁོ་ལ་ཡང་
ཁོང་ཁྲོ་ཅུང་ཟད་བསླངས་པ་འདྲ། “ངས་སྐུ་ཞབས་ཧེ་ཟི་ཁི་ལེ་ཧྥུ་ལ་ཁྱོད་ཀྱི་ཚབ་ཏུ་བེམ་
པོ་སྲུང་རོགས་བྱེད་རྒྱུའི་ཞུ་བ་ཕུལ་མྱོང་།”
“ཁ་ཚུམས། ང་འདི་ནས་སྒོར་བུད་དེ་ས་ཆ་གང་རུང་ཞིག་ལ་འགྲོ་དགོས་རུང་། འདི་
རུ་ཁྱོད་ཀྱི་སུན་སྣང་བཟོ་བའི་སྐད་སྒྲར་ཉན་པ་ལས་སྐྱིད་ངེས།”
ངེད་ཚང་གི་ལྕམ་མོས་དེ་ལྟར་བཤད།
ཧ་རེ་ཏོན་གྱིས་ངག་ལྡབ་ལྡིབ་ངང་མོ་དམྱལ་བར་ལྷུང་རུང་ཁོ་ལ་འབྲེལ་བ་ཅི་ཡང་
མེད་ཅེས་སྡིགས་ཞོར། གྱང་ངོས་ནས་མེ་མདའ་བླངས་ཤིང་རང་གིས་གཟའ་ཉི་མར་ལས་
ཀ་མི་བྱེད་པའི་དམ་བཅར་སྣང་དོགས་མི་བྱེད་ལ། སྐད་ཆ་ཡང་འཛེམ་མེད་དུ་བཤད་
མགོ་བརྩམས། མོས་དེ་མུར་རང་ཉིད་གཅིག་པུ་ཕྱིར་ཐོག་ཁང་དུ་ལོག་པ་ལས་ཐབས་མེད་
པའི་གནས་སྟངས་ཚོར་ན་ཡང་། ཕྱི་རོལ་ཏུ་བ་མོ་ཆགས་འདུག་པས། དེ་འདྲའི་ང་རྒྱལ་
ཆེ་རུང་མི་འདོད་བཞིན་དུ་ང་ཚོ་དང་མཉམ་དུ་མི་སྡོད་ག་མེད་བྱུང་ཞིང་། ག་ལེར་ང་ཚོ་
དང་འབྲལ་ཐབས་མེད་པར་གྱུར། ངས་ཀྱང་རྒྱུན་དུ་གཟབ་གཟབ་བྱས་པ་ཡིན། སྤྱིར་ངའི་
གཤིས་རྒྱུད་འཇམ་ན་ཡང་མོའི་འཕྱ་སྨོད་དང་མཐོང་ཆུང་ཁུར་འདོད་མི་འདུག དེ་བས་
ཉིན་མོ་དེ་ནས་བཟུང་ངས་ཀྱང་མོ་དང་འདྲ་བར་ངོ་གནག་སྟེ་བསྡད་པ་ཡིན། ང་ཚོའི་ནང་
དུ་མོར་དགའ་མཁན་དང་བློར་འབབ་མཁན་མི་གཅིག་ཀྱང་མེད། མོར་དེ་འདྲའི་ལས་
བསོད་ཀྱང་ཡོད་ཐབས་བྲལ། གལ་ཏེ་མི་སུ་ཞིག་གིས་མོར་སྐད་ཆ་ཚིག་གཅིག་བཤད་
ཚེ་ལམ་སེང་ངོ་གདོང་ཕར་འཁོར་འགྲོ་ཞིང་། མི་གཞན་ལ་ངོ་སོ་ཏོག་ཙམ་ཡང་མི་སྟེར། མོས་
སྦྱིན་བདག་ལ་ཡང་ཚིག་རྩོད་བྱེད་ཅིང་མཐར་རྡུང་རྡེག་གཟེད་དགོས་བྱུང་ན་ཡང་། ཇི་
ལྟར་མནར་གཅོད་མྱངས་ན་དེ་ལྟར་ངར་ཤུགས་ཇེ་ཆེར་འགྲོ་བ་ཞིག་རེད།
ངས་ཟེ་ལའི་ངག་ནས་ཁ་བརྡ་དེ་ཚོ་གོ་མ་ཐག ཐོག་མར་རང་གི་ད་ལྟའི་ལས་གནས་
ནས་དགོངས་པ་ཞུས་ཤིང་། སྤྱིལ་བུ་ཆུང་ཆུང་ཞིག་གླས་ཏེ་མོ་རང་གི་གམ་དུ་བསུ་དགོས་སྙམ་
བྱུང་། ཡིན་ནའང་དོན་དམ་པར་ཧེ་ཟི་ཁི་ལེ་ཧྥུ་ལ་ཞུ་བ་ཕུལ་ནས་མོ་རང་ཕྱི་ལ་གཏོང་རྒྱུར་
འཐད་པ་ཡོང་དུ་འཇུག་རྒྱུ་ནི། ཧ་རེ་ཏོན་ལ་ཁྱིམ་གཞིས་ཤིག་ལོགས་སུ་འཛུག་ཏུ་འཇུག་རྒྱུར་
འཐད་པ་བྱུང་དགོས་པ་ལྟར་ཧ་ཅང་དཀའ་བ་རེད། མིག་སྔར་ཐབས་བཀོད་ལེགས་པོ་ཅི་ཡང་
མི་འདུག ཡང་མིན་ན་མོ་མི་གཞན་ཞིག་ལ་ཡང་བསྐྱར་གཉེན་སྒྲིག་བྱེད་རྒྱུ་དེ་རེད། ཡིན་
ནའང་དོན་ཆེན་དེ་འདྲ་ཞིག་བཀོད་སྒྲིག་བྱེད་པར་ང་ལ་ནུས་པས་མི་ལྡེང་།
ལྕམ་མོ་དེན་གྱིས་བཤད་པའི་གཏམ་རྒྱུད་ཀྱི་མཚམས་འདི་ནས་འཇོག་པར་བྱ།
སྤྱིར་སྨན་པས་ངའི་ནད་ཤིན་ཏུ་ཚབས་ཆེན་རེད་ཟེར་ན་ཡང་། ཡུན་རིང་མ་འགོར་བར་
བདག་གི་ལུས་སྟོབས་སླར་གསོ་བྱུང་། ད་ལྟ་ནི་སྤྱི་ཟླ་དང་པོའི་གཟའ་འཁོར་གཉིས་པར་ཐོན་
མ་ཐག་ཡིན་པས་དུས་ཚོད་ཅུང་ཟད་སྔ་ན་ཡང་། ངས་ནི་སང་ཉིན་ནམ་གནངས་ཉིན་གང་
རུང་ཞིག་ལ་རྟར་ཞོན་ནས་རླུང་ཁའི་རི་ཁྱིམ་ལ་སོང་སྟེ། ཁང་བདག་ལ་ད་ལོའི་ལོ་སྟོད་རྫོགས་
མཚམས་ང་ཕྱིར་ལོན་ཏོན་ལ་འགྲོ་འཆར་ཡོད་པ་དང་། གལ་ཏེ་ཁོ་ལ་འདོད་མོས་ཡོད་ཚེ་ཁང་
པ་གླ་མཁན་གཞན་ཞིག་འཚོལ་ཆོག་ལ། སྤྱི་ཟླ་བཅུ་པ་འདས་རྗེས་མགྲོན་པོ་གསར་བ་གཞིས་
ཀའི་ནང་སྤོར་ཐུབ་ཅེས་བརྡ་ཞིག་རྒྱག་ཏུ་འགྲོ་འདོད་ཡོད། གང་ལྟར་ང་ལ་ནི་ས་འདི་རུ་ད་
དུང་ཡང་དགུན་ཁ་ཞིག་བསྐྱལ་འདོད་གཏན་ནས་མི་འདུག

ལེའུ་སོ་གཅིག་པ།

ཁ་སང་གནམ་གཤིས་དྭངས་ཤིང་ལྷིང་འཇགས་ཡིན་ལ་ས་རུ་བ་མོ་ཡང་ཆགས་འདུག
ང་རི་ཁྱིམ་དུ་ཐེངས་གཅིག་འགྲོ་དགོས་ཞེས་སྔོན་ནས་བཤད་མྱོང་བས། ཉིན་དེར་ཏག་ཏག་
སོང་བ་ཡིན། ངེད་ཀྱི་ཁྱིམ་འཛིན་ཞལ་ཏ་མས་ང་ལ་འཕྲིན་པ་ཞིག་མོ་ཚང་གི་སྲས་མོར་
སྟེར་རོགས་ཞེས་ཞུ་བ་ཕུལ་བས་ངས་ཀྱང་ཁས་ལེན་བྱས། རྒྱུ་མཚན་ནི་བུད་མེད་བཟང་མོ་
དེས་མོ་རང་གི་རེ་བ་དེར་ལུགས་མཐུན་མིན་པའི་ཆ་ཅི་ཡང་མི་འདྲེས་པའི་སྣང་བ་ཞིག་
སྤྲད་སོང་།
མདུན་སྒོ་ཕྱེ་ནའང་ཕྱི་ཡི་ཤིང་རའི་སྒོ་དེ་ནི་སུ་ཞིག་གིས་འབྱེད་རྒྱུར་སྐྲག་པ་དང་འདྲ་
བར་དམ་དུ་གཏན་འདུག ཐེངས་སྔོན་མ་ང་འདིར་ཡོང་དུས་དང་གཅིག་པ་གཅིག་རྐྱང་
རེད། ངས་སྒོ་རྡུང་བ་ན་ཨེན་ཧྲབ་ཀྱིས་ལྡུམ་རའི་ནང་ནས་གོ་སྟེ་སྒོ་ཕྱི་རུ་ཐོན་བྱུང་། ཁོས་
སྒོ་ཟྭ་ཕྱེ་རྗེས་ང་ནང་དུ་ཕྱིན། ཕོ་གསར་འདིའི་གཟུགས་བྱད་མི་ཆོག་རྒྱུ་མི་འདུག་སྟེ། ཞིང་
གྲོང་གི་མི་ཞིག་གི་ཚད་ནས་ཆེས་ལེགས་ན་ཡང་འདི་ཙམ་ཡིན་སྲིད། ཐེངས་དེར་ངས་
ཆེད་དུ་ཁོ་ལ་ལན་འགར་བལྟས་པ་ཡིན། འོན་ཀྱང་ཁོས་ནི་ཏག་ཏག་རང་གིས་མི་གཞན་
ལ་བག་ཆགས་ཡག་པོ་ཞིག་འཇོག་པར་དོགས་པ་ལྟར། བསམ་བཞིན་དུ་བལྟས་མ་ཐག་
ཀུན་གྱི་མིག་ལ་གནོད་པ་ཞིག་ཏུ་འགྱུར་ཅི་ཐུབ་བྱེད་ཀྱིན་པ་འདྲ། ངས་སྐུ་ཞབས་ཧེ་ཟི་ཁི་
ལེ་ཧྥུ་ཁྱིམ་དུ་ཡོད་མེད་དྲིས་པ་ན། ཁོས་ད་ལྟ་ཁྱིམ་ན་མེད། འོན་ཀྱང་གུང་ཟས་ཟ་དུས་ཕྱིར་
སླེབས་ངེས་ཞེས་ལན་བཏབ་བྱུང་། སྐབས་དེར་སྔ་དྲོའི་དུས་ཚོད་བཅུ་གཅིག་པར་སླེབས་
འདུག ངས་ནང་ལ་སོང་སྟེ་ཁོར་བསྒུག་རྒྱུ་ཡིན་པའི་རྣམ་འགྱུར་བསྟན། ཁོས་སྐད་ཆ་དེ་
གོ་རྗེས་མྱུར་དུ་ལག་ནང་གི་ཅ་ལག་བསྐྱུར་ཏེ་ང་ཁྲིད་ནས་ཁང་པའི་ནང་ཕྱིན། དེ་ནི་ཁོས་
སྦྱིན་བདག་གི་རྣམ་འགྱུར་བསྟན་པ་མ་ཡིན་ཏེ། སྦྱིན་བདག་གི་སྒོ་ཁྱི་ཡི་རྣམ་འགྱུར་ཙམ་
ལས་མ་འདས།
ངེད་གཉིས་མཉམ་དུ་ཁྱིམ་ལ་འཛུལ་བ་ན། ཁཱ་སེ་རེན་གྱིས་གུང་ཟས་བཟོ་རོགས་
བྱེད་ཆེད་སྔོ་ཚལ་གཙང་སེལ་བྱེད་ཀྱིན་གདའ། མོ་ནི་ངས་ཐོག་དང་པོར་མཐོང་དུས་ལས་
ཀྱང་སེམས་ཤུགས་ཉམས་ཤིང་སྐྱོ་ངལ་གྱིས་མནར་འདུག
མོས་ཧ་ལམ་ང་ལ་མིག་ཟུར་གྱིས་ལྟ་ཙམ་ཡང་མི་བྱེད་པར་ཁྱིམ་ལས་ལ་གཡེང་འདུག
ཐེངས་སྔོན་མ་དང་འདྲ་བར་ཆེས་མ་མཐའི་འཚམ་འདྲིའི་གུས་ལུགས་ཙམ་ཡང་མི་སྟོན།
ངས་ལུས་པོ་སྒུར་ཙམ་གྱིས་གུས་ཉམས་དང་བཅས་མོར་ཞོགས་པ་བདེ་ལེགས་ཞེས་འཚམ་
འདྲི་ཞུས་མོད། འོན་ཀྱང་མོས་སྔར་བཞིན་མགོ་བོ་ཅུང་ཟད་དགྱེ་སྟེ་ང་ལ་གུས་ལན་སྟབས་
བདེ་ཞིག་ཀྱང་བསྟན་མ་བྱུང་། དེ་ལྟར་བལྟས་ན་མོ་ཡང་དེ་འདྲའི་ཡིད་དུ་འོང་བ་ཞིག་མ་
རེད་ཨང་། ངའི་སེམས་ལ་དེ་ལྟར་དྲན། མོ་ནི་ལྕམ་མོ་དེན་ལགས་ཀྱིས་བཤད་པ་དེ་འདྲ་
ཞིག་མ་རེད། ང་ཏོག་ཙམ་མིན་ན་ཡིད་ཆེས་སོང་། རེད། མོ་མཛེས་མ་ཞིག་ནི་རེད། འོན་
ཀྱང་གཤིས་བཟང་ལྷའི་ཕོ་ཉ་ལྟ་བུ་ཞིག་མ་རེད།
ཨེན་ཧྲབ་ཀྱིས་ཁ་ཚིག་རྩུབ་པོས་མོར་ལག་གི་དངོས་པོ་དེ་དག་ཁྱེར་ནས་ཐབ་ཚང་དུ་
སོང་ཞེས་སྐུལ། “ཁྱོད་རང་གིས་ཁྱེར།” མོས་ལན་དེ་ལྟར་བཏབ་ཅིང་།གཙང་སེལ་བྱས་ཚར་
མ་ཐག་པའི་སྔོ་ཚལ་དེ་དག་རྒྱང་ལ་ཤུགས་ཀྱིས་འདེད་ཙམ་བྱས་ནས་ཡར་ལངས་ཤིང་། སྒེའུ་
ཁུང་འགྲམ་གྱི་རྐུབ་སྟེགས་དེའི་གམ་དུ་བསྡད་པ་དང་། པང་ནས་ལ་ཕུག་གི་ཤུན་ལྤགས་ཤིག་
བླངས་ཏེ་དེའི་ངོས་ལ་བྱེའུ་དང་གཅན་གཟན་སོགས་ཀྱི་རི་མོ་བརྐོ་མགོ་བརྩམས།ང་མོའི་ཉེ་སར་
བཏུད་ཅིང་། མིག་གིས་ཕྱི་རོལ་གྱི་ཡུལ་ལྗོངས་ལ་ལྟ་ཁུལ་བྱེད་ཞོར་
མྱུར་སྟབས་ཀྱིས་ལྕམ་མོ་དེན་གྱི་འཕྲིན་ཡིག་དེ་མོའི་པུས་མགོར་བཞག་པ་ཡིན། དེར་ཧ་རེ་
ཏོན་གྱིས་དོ་སྣང་མ་བྱུང་མོད། འོན་ཀྱང་མོས་སྐད་ཅོར་བརྒྱབ་བྱུང་།
“འདི་ཅི་ཞིག་ཡིན་ནམ།'
མོས་དེ་ལྟར་འུར་རྒྱག་གིན་འཕྲིན་པ་དེ་ས་ལ་འཕངས།
“ཁྱོད་ཀྱི་གྲོགས་པོ། འཇོལ་མོ་གཞིས་ཀའི་ཁྱིམ་འཛིན་ཞལ་ཏ་མས་ཁྱོད་ལ་བསྐུར་
བའི་འཕྲིན་པ་རེད།” ངས་དེ་ལྟར་ལན་འདེབས་ཞོར་སེམས་སུ་འཚིག་པ་ཅུང་ཟད་ཟོས་
བྱུང་། ངས་སེམས་བཟང་བཅངས་ནས་འཕྲིན་པ་སྐྱེལ་ཡོང་བར་མོས་འུར་བརྒྱབ་སྟེ་
གཞན་ལ་ཤེས་སུ་བཅུག་པ་རེད། ངས་ནི་འཕྲིན་ཡིག་དེ་མོ་ལ་བྲིས་པའི་ལྐོག་འཕྲིན་དུ་གོ་
བ་ལོག་པར་སྐྲག་སྟེ་གསལ་བཤད་བྱེད་དགོས་བྱུང་། ངས་དེ་ལྟར་བཤད་པ་གོ་རྗེས་མོས་
འཕྲིན་ཡིག་དེ་ཡར་ལེན་གྲབས་བྱས། ཡིན་ནའང་སྐབས་དེར་ཧ་རེ་ཏོན་གྱིས་མྱུར་སྟབས་
སྒོས་སྔོན་ལ་འཕྲིན་ཡིག་དེ་ས་ནས་ཡར་ལངས་ཤིང་། རང་གི་སྟོད་གོས་ཀྱི་ཁུག་མའི་ནང་
བཅུག་སྟེ་ཐོག་མར་སྐུ་ཞབས་ཧེ་ཟི་ཁི་ལེ་ཧྥུར་བལྟ་རུ་འཇུག་དགོས་ཟེར། དེ་སྐད་ཐོས་
པས་ཁཱ་སེ་རེན་གྱི་ངོ་གདོང་ཕར་འཁོར་ཞིང་། ག་ལེར་རང་གི་ལག་རས་བླངས་ཏེ་མིག་ཆུ་
འབྱིད་མགོ་བརྩམས། སྐབས་དེར་མོའི་མ་སྤུན་མིང་པོ་དེས་ཀྱང་སེམས་པ་ཇེ་སྙིར་སོང་བ་
འདྲ་ལ། བསམ་བློ་ཡུད་ཙམ་བཏང་མཐར་འཕྲིན་ཡིག་དེ་ཁུག་མ་ལས་བཏོན་ནས། གང་
འདོད་ངང་མོའི་འགྲམ་གྱི་པང་གཅལ་སྟེང་གཡུགས་སོང་། དེ་ནི་ཧ་ཅང་གུས་མེད་ཀྱི་རྣམ་
འགྱུར་ཞིག་རེད།
ཁཱ་སེ་རེན་གྱིས་མགྱོགས་མྱུར་ངང་འཕྲིན་ཡིག་ཡར་སྒུག་སྟེ་ལན་གཅིག་བལྟས་ཤིང་།
དེའི་རྗེས་མོས་ང་ལ་རང་ཁྱིམ་གྱི་གནས་ཚུལ་སྣ་ཚོགས་དྲིས་བྱུང་། དོན་དག་ལ་ལ་དྲིས་པ་
ལུགས་མཐུན་རེད་མོད། ལ་ལ་ནི་དྲིས་པ་མགོ་རྔ་མེད་ཅིང་རིགས་ལམ་མི་གསལ་བ་ཞིག་
རེད། མོས་འདྲི་ཚིག་ཐུང་ཐུང་རེ་དྲིས་རྗེས་མཚམས་དང་མཚམས་སུ་ཐག་རིང་གི་དེའུ་
འབུར་དེར་རྒྱང་ལྟ་བྱེད་ཞོར་ཆིག་ལབ་རྒྱག་པར་བྱེད།
“ང་ནི་རྟ་ཆུང་མུས་ནེར་ཞོན་ཏེ་ཕ་གིར་འགྲོ་འདོད་ཆེ་བ་ལ་ཨང་། ཨེ། ངོ་མ་སུན་
སྣང་གིས་བཟོད་ཐབས་མི་འདུག ང་ནི་ད་ལྟ་གཟེབ་ཏུ་བཅུག་ཡོད་པ་རེད། ཧ་རེ་ཏོན།”
མོས་མཛེས་ཤིང་ཡིད་དུ་འོང་བའི་མགོ་བོ་དེ་སྒེའི་ཁུང་གི་སྟེགས་བུར་བསྔས་
ཤིང་། གླལ་མོ་བྱེད་པའམ་ཡང་ན་དངན་པ་འཐེན་པ་གང་ཡིན་ཡང་མི་ཤེས་པའི་ངང་ནས་
དེ་ལྟར་ཆིག་ལབ་ཅིག་བརྒྱབ་རྗེས། འདང་རྒྱག་གི་ནང་དུ་ལྷུང་ཞིང་ངོ་གདོང་ནས་རེ་ཐག་
ཆད་པའི་སྐྱོ་ཉམས་ཤིག་མངོན་འདུག ང་ཚོས་གམ་དུ་མོར་བལྟས་བསྡད་ཡོད་པར་དོ་སྣང་
ཅི་ཡང་མི་བྱེད།
“ཧེ་ཟི་ཁི་ལེ་ཧྥུ་ལྕམ་མོ།”
ང་ཁ་རོག་གེར་ཡུད་ཙམ་བསྡད་རྗེས་གཞི་ནས་ཁ་གྲགས་པ་ཡིན། “ང་ནི་ཁྱོད་ལ་ཤིན་
ཏུ་ཆ་རྒྱུས་ཡོད་པའི་མི་ཞིག་ཡིན་པ་ཁྱོད་ཀྱིས་ཤེས་མེད་ཚོད་རེད། ངས་ཁྱོད་རང་གི་ཉེ་མི་ལྟ་
བུ་ཞིག་ཏུ་བརྩིས་ཡོད། ཡིན་ནའང་ཁྱོད་ཀྱིས་ཁ་ཚུར་འཁོར་ནས་ང་ལ་ཁ་བརྡ་ཞིག་ཀྱང་མི་
བྱེད། ངས་དངོས་གནས་ཧ་གོ་མ་སོང་། འཇོལ་མོ་གཞིས་ཀའི་ཁྱིམ་འཛིན་ཞལ་ཏ་མས་ཁྱོད་
ཀྱི་དོན་དག་གླེང་ན་ཚར་རྒྱུ་མེད་ཅིང་བསྟོད་པ་བྱས་ན་རྫོགས་རྒྱུ་མེད། གལ་ཏེ་ངས་ཁྱོད་ཀྱི་
ས་ནས་འཕྲིན་ཡིག་གམ་ངག་ལན་གང་རུང་ཞིག་ཁྱེར་རྒྱུ་མེད་པར་འཕྲིན་ཡིག་སྤྲད་ཚར་
ཞེས་བཤད་པ་ཙམ་གྱིས། མོ་ཧ་ཅང་རེ་ཐག་ཆད་དུ་འཇུག་ངེས་རེད།”
མོས་ངའི་སྐད་ཆ་དེར་ཉན་རྗེས་ཧ་ཅང་ཡ་མཚན་པའི་ངང་འདྲི་རྒྱུར།
“ཨེ་ལུན་དང་ཁྱོད་གཉིས་འབྲེལ་བ་བཟང་ངམ།”
“འབྲེལ་བ་བཟང་། མོས་ང་ཧ་ཅང་བློར་འབབ་པ་རེད།”
ངས་ཚིག་ཐག་ཆོད་པོས་ལན་བཏབ།“དེ་ན་ཁྱོད་ཀྱིས་ངེས་པར་དུ་མོར་ཤོད།”
མོས་མུ་མཐུད་དུ་བཤད་རྒྱུར། “ངས་མོར་འཕྲིན་ལན་འབྲི་འདོད་མོད། ཡིན་ནའང་
ངས་ཅི་ཞིག་གི་སྟེང་ལ་འབྲི་དགོས་སམ། ཐ་ན་དཔེ་དེབ་ཅིག་ཀྱང་མེད། གལ་ཏེ་དཔེ་དེབ་
ཅིག་ཡོད་ཚེ་ངས་ཤོག་ངོས་གཅིག་གཤགས་ཏེ་དེའི་སྟེང་ལ་བྲིས་ཆོག”
“དཔེ་དེབ་གཅིག་ཀྱང་མེད་དམ།” ངས་འུར་བརྒྱབ་དོན། “དཔེ་དེབ་མེད་ཚེ་ཁྱོད་
ཀྱིས་ཁྱིམ་འདི་ནས་འཚོ་བ་ཇི་ལྟར་འཁྱོལ་ཐུབ་བམ། འདི་ལྟར་དྲིས་ན་ཁྱོད་ཀྱི་སེམས་ལ་
མི་གནོད་པར་སྨོན། ང་འཇོལ་མོ་གཞིས་ཀར་སྡོད་སྐབས་དེ་རུ་དཔེ་མཛོད་ཁང་ཆེན་པོ་
ཞིག་འདུག་མོད།ད་དུང་རྟག་ཏུ་ལས་མེད་སུན་སྣང་གི་དུས་སྐབས་མང་།གལ་ཏེ་ངའི་དཔེ་
དེབ་ཆ་ཚང་གཞན་སུ་ཞིག་གིས་ཁྱེར་སོང་ཚེ། ང་ནི་རེ་ཐག་ཆད་ངེས་རེད།”
“ང་མ་གཞི་དཔེ་དེབ་ཀློག་རྒྱུར་དགའ།”
ཁཱ་སེ་རེན་གྱིས་བཤད་དོན། “ཡིན་ནའང་སྐུ་ཞབས་ཧེ་ཟི་ཁི་ལེ་ཧྥུས་དཔེ་དེབ་གཏན་
ནས་ཀློག་པ་མ་རེད། དེ་བས་ཁོས་ངན་སེམས་བཅངས་ཏེ་དཔེ་དེབ་ཆ་ཚང་མེད་བརླག་
ཏུ་བཏང་སོང་། གཟའ་འཁོར་དུ་མའི་རིང་ལ། ངས་དཔེ་དེབ་ཅིག་གི་གྲིབ་མ་ཙམ་ཡང་མ་
མཐོང་། ཐེངས་ཤིག ངས་ཅོ་སེ་ཧྥུ་ཡི་ལྷ་རིག་སྐོར་གྱི་དཔེ་དེབ་ཆ་ཚང་བསྔོགས་ཏེ་བལྟ་རྒྱུ་
ཞིག་ཨེ་རྙེད་བཙལ།དེའི་དབང་གིས་ཁོ་ལ་ཡང་ཁོང་ཁྲོ་ཞིག་བསླངས་པ་རེད།
ད་དུང་ཐེངས་ཤིག་ལ། ཧ་རེ་ཏོན། ངས་ཁྱོད་ཀྱི་ཁང་པའི་ནང་དུ་གསང་བའི་ཉར་
ཚགས་བྱས་ཡོད་པའི་དཔེ་དེབ་སྐོར་ཞིག་མཐོང་བྱུང་། ཁ་ཤས་ནི་ལ་ཏིང་གི་ཡི་གེ་དང་ཁ་
ཤས་ནི་རོམ་གྱི་ཡི་གེ་རེད།དེའི་ནང་ལ་ལ་ནི་གཏམ་རྒྱུད་དང་སྙན་ངག་གི་སྐོར་རེད། ཚང་
མ་ངའི་གྲོགས་པོ་རྙིང་པ་འབའ་ཞིག་ཡིན། སྙན་ཚོམས་དེ་ནི་ངས་ཁྱེར་ཡོང་བ་རེད། ཁྱོད་
ཀྱིས་དེ་ཚོ་ཚང་མ་ཉར་ཚགས་བྱས་འདུག་སྟེ། དེ་ནི་དཔེར་ན་སྐྱ་ཀ་ཁྲ་མོས་ལྡེ་མིག་བསྡུ་
རུབ་བྱེད་པ་དང་འདྲ། དོན་ལ་དེ་ནི་ཁྱོད་དངོས་རྫས་བརྐུ་རྒྱུར་དགའ་བ་ཙམ་མཚོན་པ་
ལས། དཔེ་དེབ་དེ་དག་གིས་ཁྱོད་ལ་ཕན་ཅི་ཡང་མི་ཐོགས། ཡང་མིན་ན་ཁྱོད་ཀྱིས་སེམས་
ངན་བཅངས་ཏེ་ཆེད་དུ་སྦས་སྐུང་བྱས་པ་ཡིན་ངེས། ཁྱོད་རང་གིས་དཔེ་དེབ་དེ་དག་ལས་
སྤྲོ་སྣང་ཅི་ཡང་རྙེད་མི་ཐུབ་པའི་དབང་གིས་མི་གཞན་ལ་ཡང་བལྟ་རུ་འཇུག་འདོད་མེད་
པ་རེད། ཁྱོད་རང་ཕྲག་དོག་ལངས་པའི་དབང་གིས་ཆེད་དུ་སྐུ་ཞབས་ཧེ་ཟི་ཁི་ལེ་ཧྥུ་ལ་ངན་
སྐུལ་བྱས་ཏེ་ངའི་དཔེ་དེབ་ཆ་ཚང་འཕྲོག་ཏུ་བཅུག་པ་ཡིན་ངེས། འོན་ཀྱང་དཔེ་དེབ་མང་
ཆེ་བའི་ནང་དོན་ངའི་ཀླད་པའི་ནང་དཔར་ཚར་ཡོད། ངའི་སྙིང་གི་ནང་ལ་སིམ་ཚར་བ་
རེད།དེ་དག་ཁྱོད་ཀྱིས་ཕར་འཕྲོག་ཐབས་ཡོད་པ་མ་རེད།”
ཧ་རེ་ཏོན་གྱིས་ཁོའི་མ་སྤུན་སྲིང་མོས་རང་གིས་ལྐོག་ནས་རྩོམ་རིག་སྒྱུ་རྩལ་སྐོར་
གྱི་དཔེ་དེབ་ཉར་ཚགས་བྱས་པའི་གསང་བ་སྒོར་ཕུད་པ་ཐོས་དུས། ཁོང་ཁྲོའི་དབང་གིས་
གདོང་མདོག་དམར་པོར་གྱུར་པ་དང་། ངག་ལྐུགས་ཤིང་དབུགས་འཚང་ཞོར་དོན་དེ་ངོས་
ལེན་མི་བྱེད་པའི་རྣམ་འགྱུར་བསྟན།
“སྐུ་ཞབས་ཧ་རེ་ཏོན་གྱིས་རང་གི་ཡོན་ཏན་གྱི་ཆུ་ཚད་ཇེ་མཐོར་གཏོང་བར་འབད་
འདོད་ཡིན་ངེས།”
ངས་དེ་ལྟར་བཤད་དེ་ཁོ་ལ་རོགས་རམ་བྱས། “ཁོས་ཁྱོད་ལ་ཕྲག་དོག་བྱེད་པ་མ་རེད།
ཡིད་སྨོན་བྱེད་པ་རེད། ཁྱོད་ཀྱི་རྗེས་ཆོད་ན་བསམ་པ་རེད། ལོ་མང་པོ་འགོར་མི་དགོས་པར
ཁོ་ནི་བློ་གྲོས་ལྡན་པའི་མཁས་པ་ཞིག་ཏུ་འགྱུར་ངེས།”
“ཡིན་ནའང་ཁོས་དུས་ཡུན་དེའི་རིང་ལ་ང་བླུན་པོ་ཞིག་ཏུ་བསྒྱུར་འདོད་པ་ཡིན་ངེས།”
ཁཱ་སེ་རེན་གྱིས་ལན་བཏབ་དོན།
“རེད་ཡ། ངས་ད་དུང་ཁྱོད་ཀྱིས་དེ་རུ་ཡི་གེ་སྦྱོར་ཀློག་བྱེད་ཀྱིན་པ་ཡང་གོ་བྱུང་།
ཡིན་ནའང་ཕལ་ཆེར་ཚང་མ་ནོར་འདུག ངས་རེ་བ་ནི་ཁྱོད་ཀྱིས་ཁ་སང་དང་འདྲ་བར་
འདི་ནས་ཡང་བསྐྱརchevy chaseཞེས་སྦྱོར་ཀློག་ཅིག་བྱོས་དང་། ཧ་ཅང་
དགོད་བྲོ་བ་ཞིག་རེད། ངས་ཁྱོད་ཀྱིས་ཡི་གེ་འདོན་ཞོར་ད་དུང་ཚིག་མཛོད་ནང་བཙལ་བཞིན་པ་
མཐོང་བྱུང་། གོ་བ་ལོན་དཀའ་བའི་མིང་ཚིག་དེ་དག་བཙལ་དུས་ཁ་ནས་ཚིག་ངན་རེ་
ཡང་བར་མེད་དུ་ཤོར་གྱིན་འདུག རྒྱུ་མཚན་ནི་ཁྱོད་ཀྱིས་ཅི་ལྟར་བལྟས་ཀྱང་ནང་དོན་ལ་
གོ་བ་མི་ལོན།”
ཕོ་གསར་དེས་རང་གི་ལས་དབང་ཇི་འདྲའི་སྡུག་པ་ལ་སྙམ་གྱིན་ཡོད་ཚོད་རེད། ཐོག་
མར་མ་ཤེས་པའི་དབང་གིས་གཞན་གྱིས་འཕྱ་སྨོད་བྱས་པ་རེད། ད་ལྟ་མི་ཤེས་པའི་རྨོངས་
པ་སེལ་བར་འབད་བརྩོན་བྱེད་དུས་ཡང་བསྐྱར་གཞན་གྱི་འཕྱ་ཡུལ་དུ་གྱུར་པ་རེད། ངས་
ཀྱང་ཁོའི་ཚོར་བ་དེ་ཤེས་ཐུབ་ཀྱིན་འདུག ལྕམ་མོ་དེན་གྱིས་ང་ལ་བཤད་པའི་གཏམ་རྒྱུད་
ལྟར་ན། ཁོས་ནི་རང་ཉིད་ལ་ཆུང་དུས་ནས་སློབ་གསོ་མ་ཐོབ་པའི་དབང་གིས་སྔོན་ཆད་
མ་རིག་རྨོངས་པ་ལས་ཐར་བར་ཇི་འདྲས་འབད་བརྩོན་བྱས་མྱོང་ཡོད་པ་ལ་ཨང་། དེ་བས་
ངས་བཤད་དོན།
“ཡིན་ནའང་། ཧེ་ཟི་ཁི་ལེ་ཧྥུ་ལྕམ་མོ། ང་ཚོ་ཚང་མས་ཅི་ཡང་མི་ཤེས་པ་ནས་སློབ་
མགོ་བརྩམས་པ་རེད། གོ་རིམ་དེའི་ཁྲོད་ནས་ང་ཚོ་ཚང་མས་དཀའ་ཁག་དང་འགག་སྒོ་སྣ་
ཚོགས་བརྒྱུད་མྱོང་། གལ་ཏེ་དགེ་རྒན་ཚང་མས་ང་ཚོར་འདི་ལྟར་འཕྱ་སྨོད་འབའ་ཞིག་
བྱས་པ་ཡིན་ན། ང་ཚོ་ཡང་ཁ་སང་དེ་རིང་ད་དུང་འགྱེལ་ཞོར་ལངས་ཞོར་མ་གཏོགས་འགྲོ་
ག་ལ་ཐུབ།”
“འོ།”
མོས་ལན་བཏབ་དོན། “ངས་ནི་ཁོ་ཡར་ཐོན་ཡོང་བར་བཀག་འགོག་བྱེད་པ་མིན།
འོན་ཀྱང་ཁོ་ལ་ཡང་ངའི་དངོས་རྫས་ཧམ་ཁྱེར་བྱེད་པའི་དབང་ཆ་ག་ལ་ཡོད། ད་དུང་དེ་
འདྲའི་དགོད་བྲོ་བའི་གླེན་རྟགས་ཁོ་ན་སྟོན། ཡི་གེ་འགའ་རེ་བཏོན་ན་ཡང་ནོར་འཁྲུལ་
ཏག་ཏག་རེད། དཔེ་དེབ་དེ་དག ལྷུག་རྩོམ་དང་སྙན་ངག་དེ་ཚོ་གང་ཡིན་རུང་། ངའི་བརྩེ་
དུང་མང་པོ་ཞིག་ནང་ལ་ཐིམ་ཡོད། ང་ལ་མཚོན་ན་ཧ་ཅང་རྩ་ཆེན་ཡིན། ང་ཆེས་འཚིག་
པ་ཟ་བ་ནི་དཔེ་དེབ་དེ་དག་ཁོའི་ཁ་དེ་ཡིས་ཀློག་འདོན་བྱས་ཚེ་ཆ་ཚང་བརྫད་འགྲོ། རིན་
ཐང་མེད་པར་གྱུར་འགྲོ་བ་རེད། དེར་མ་ཟད་ཁོས་ད་དུང་དེབ་དེ་དག་ལས་ང་རང་ཆེས་
དགའ་བ་དེ་བདམས་ནས་ཡང་དང་བསྐྱར་དུ་ཀློག་འདོན་བྱེད། དེ་ནི་བསམ་བཞིན་དུ་ངའི་
དགྲ་རུ་ལངས་པ་དང་མཚུངས།”
སྐབས་དེར་ཧ་རེ་ཏོན་ནི་དབུགས་སྟོད་ལ་འཚང་ཞིང་བྲང་ཁ་ཡང་སྦོས་སྐུམ་ཆེ་ཆེར་
བྱེད་ན་ཡང་ངག་ནས་ཚིག་གཅིག་ཀྱང་མ་ཐོན། ཁོས་ནི་རབ་ཏུ་ལྕི་བའི་ངོ་ཚ་དང་ཁོང་
ཁྲོའི་ཁུར་བོ་ཆེན་པོ་ཞིག་ཁུར་འདུག་ལ། རང་ནུས་ཅི་ཡོད་ཀྱིས་བྲང་ཁོག་གི་མེ་ལྕེ་ལྟ་བུའི་
ཁོང་ཁྲོ་དེ་གནོན་ཅི་ཐུབ་བྱེད་ཀྱིན་ཡོད་ཚོད་རེད། མི་སྐྱིད་པའི་གནས་སྟངས་དེར་གཡོལ་
ཆེད་ང་གུས་ལུགས་དང་བཅས་ཡར་ལངས་ཏེ་ཕར་སྒེའུ་ཁུང་ཁར་ཕྱིན་ནས་ཕྱི་རོལ་གྱི་
ཡུལ་ལྗོངས་ལ་ལྟ་ཁུལ་བྱས། ཧ་རེ་ཏོན་ཡང་བདག་གི་རྗེས་འབྲངས་ཏེ་ཕར་སོང་བ་དང་དེ་
ནས་ཐད་ཀར་ཁང་པའི་ཕྱི་ལ་བུད་སོང་། འོན་ཀྱང་ཡུད་ཙམ་མ་འགོར་བར་ཁོས་ལག་ཏུ་
དཔེ་དེབ་ལྔ་དྲུག་ཅིག་བཟུང་སྟེ་ཕྱིར་ཁང་པའི་ནང་སླེབས་ཤིང་། དཔེ་དེབ་དེ་དག་ཁཱ་སེ་
རེན་གྱི་པང་ལ་གཡུགས་ཏེ།
ཕར་ཁྱེར་སོང་། ད་ནས་བཟུང་ངས་དཔེ་དེབ་ཅིག་ཀློག་པ་དང་ཉན་པ་སོགས་བྱེད་
མི་སྲིད། ངས་དཔེ་དེབ་འདི་དག་མཐོང་མི་འདོད” ཟེར།
“ད་ལྟ་ང་ལ་དཔེ་དེབ་འདི་དག་མི་དགོས།”
མོས་ལན་བཏབ་དོན། “ངས་དཔེ་དེབ་འདི་དག་མཐོང་ཚེ་ཁྱོད་ཡིད་ལ་ཤར་ཡོང་། དེ་
བས་ང་དཔེ་དེབ་འདི་དག་ལ་ཞེན་པ་ལོག་འགྲོ།”
མོས་ནམ་རྒྱུན་ཀློག་གིན་པའི་དཔེ་དེབ་ཅིག་གི་ཁ་ཕྱེ་སྟེ། ཐོག་མར་ཡི་གེ་སློབ་མགོ་
བརྩམས་པའི་མི་དེ་འདྲར་ལད་ཟློས་བྱེད་པའི་ཉམས་ཀྱིས་གདངས་ཤིན་ཏུ་རིང་བའི་སྒོ་
ནས་ཚན་པ་ཞིག་ངག་ལ་སྐྱོར་རྗེས། ཧབ་ཆ་ཞིག་བརྒྱབ་སྟེ་དཔེ་དེབ་ཕར་གཡུགས་སོང་།
“ད་དུང་ཉོན།”
མོས་མུ་མཐུད་དུ་ཁོ་ལ་འཕྱ་སྨོད་བྱེད་ཆེད་དེ་ལྟར་བཤད་རྗེས། སྔོན་མའི་གདངས་དང་
ཆ་འདྲ་བའི་སྒོ་ནས་དམངས་གཞས་ཀྱི་གཞས་ཚིག་ཚན་པ་ཞིག་ངག་ལ་སྐྱོར་མགོ་བརྩམས།
ཡིན་ནའང་ཕ་རོལ་པོའི་རང་རྩིས་ཀྱི་བསམ་པ་དེས་མོར་མུ་མཐུད་དུ་དེ་ལྟར་བརྙས་
བཅོས་གང་འདོད་བྱེད་དུ་འཇུག་མི་སྲིད། ངས་ཅལ་སྒྲ་ཞིག་ཐོས་བྱུང་། དེ་ནི་ཕལ་ཆེར་
ཁོས་ལག་འགུལ་ནས་མོའི་ང་རྒྱལ་གྱི་བཟི་བའི་སྨྲ་ལྕེ་དེར་བཀག་འགོག་བྱས་པ་ཡིན་ངེས་
རེད། བུ་མོ་མ་རབས་དེས་ཐབས་ཤེས་ཡོད་རྒུ་བཏོན་ནས་སློབ་གསོ་མྱངས་མེད་ཅིང་ཚོར་
བ་སྐྱེན་པའི་རང་གི་མ་སྤུན་མིང་པོའི་སེམས་ལ་རྨས་སྐྱོན་བཟོས་པ་ན། ཁོས་ཀྱང་འགྲམ་
ལྕག་ཁོ་ནས་མོར་ཡ་ལན་སློག་རྒྱུ་ལས་ཐབས་གཞན་རྙེད་དཀའ་ཚོད་རེད།
དེའི་རྗེས་ཁོས་དཔེ་དེབ་ཆ་ཚང་སྡུད་རུབ་བྱས་ཏེ་མེ་ཐབ་ནང་འཕངས་སོང་། ངས་
ཁོའི་གདོང་གི་རྣམ་འགྱུར་ལ་བལྟས་ན་དཔེ་དེབ་དེ་དག་ཁོང་ཁྲོའི་མེ་ལྕེ་ཡི་མཆོད་རྫས་སུ་
འབུལ་དུས། སེམས་པ་ཧ་ཅང་སྐྱོ་བཞིན་ཡོད་པ་ཤེས་ཐུབ། དཔེ་དེབ་དེ་དག་མེ་ཡིས་འཚིག་
བཞིན་པའི་སྐབས་སུ། ཁོས་སྔོན་ཆད་དེ་ལས་རྙེད་པའི་དགའ་སྐྱིད་ཀྱི་ཚོར་བ་དག་ཡིད་
ལ་དྲན་ཞིང་ད་དུང་དེ་ལས་མང་པའི་དགའ་སྐྱིད་ཀྱི་ལོངས་སྤྱོད་མང་པོ་ཞིག་ཐོབ་པར་རེ་
བ་བཅངས་མྱོང་བ་རེད་ཨང་། དོན་ལ་ངས་ནི་ཁོས་འདི་ལྟར་ལྐོག་ནས་སྡུག་རུས་ཆེན་པོས་
སློབ་སྦྱོང་བྱེད་པའི་སྒུལ་ཤུགས་གང་ཡིན་པ་ཡང་ཚོད་དཔག་བྱེད་ཐུབ། ཁོ་ནི་སྔོན་ཆད་
དུད་འགྲོ་ཞིག་དང་འདྲ་བར་ཉིན་རེའི་ལྟོ་གོས་འགྲོ་འདུག་དང་ཁྱིམ་ལས་ངལ་རྩོལ་སོགས་
ཀྱིས་ཡིད་ཚིམ་ཏེ་ལུས་ཡོད་པ་ལ། ཉིན་ཞིག་འཚོ་བའི་བཤུལ་ལམ་དུ་ཁཱ་སེ་རེན་དང་
འཕྲད་ཅིང་། མོས་འཕྱ་སྨོད་བྱས་པའི་ངོ་ཚ་དང་། མོའི་ཁས་ལེན་ཐོབ་འདོད་ཀྱི་རེ་སྨོན་
སོགས་ནི་ཁོ་ཡར་ཐོན་ཡོང་བྱེད་ཀྱི་སྒུལ་ཤུགས་སུ་གྱུར་པ་ཡིན་ངེས། འོན་ཀྱང་བློ་ཡུལ་ལས་
འདས་པ་ཞིག་ལ། ཁོས་འབད་བརྩོན་བྱས་པ་དེས་འཕྱ་སྨོད་ལས་གཡོལ་བར་བྱེད་མ
ནུས་ལ། ཁས་ལེན་ཐོབ་པའི་རྒྱུ་རུ་ཡང་མ་གྱུར་པར་མཇུག་འབྲས་ལྡོག་པ་འབའ་ཞིག་སྨིན་
པ་མ་ཡིན་ནམ།
“རེད་ཡ། ཁྱོད་ལྟ་བུའི་དུད་འགྲོ་ཞིག་གིས་དེ་ལྟར་བྱེད་པ་མ་གཏོགས། དཔེ་དེབ་
ལས་སྤྲོ་སྣང་གཞན་ཅི་ཞིག་རྙེད་ཐུབ་བམ།”
ཁཱ་སེ་རེན་གྱིས་དེ་ལྟར་སྐད་ཅོར་རྒྱག་ཞོར་དེ་སྔོན་གྱོང་ཁུར་བའི་མ་མཆུ་ལ་སོ་
འདེབས་ཀྱིན་སྡང་མིག་ཕུར་ཚུགས་སུ་བགྲད་ཅིང་། ཕ་རོལ་པོའི་ཁོག་ཏུ་ཁོང་ཁྲོའི་མེ་ལྕེ་
ཇི་ལྟར་འབར་བར་ལྟད་མོ་བལྟས་ཏེ་བསྡད་སོང་།
“ད་ཁྱོད་ཀྱིས་ཁ་ཚུམས།”
ཧ་རེ་ཏོན་གྱིས་ཞེ་སྡང་དང་བཅས་དེ་ལྟར་ལན་བཏབ།
སྐབས་དེར་ཁོས་ནི་ཁོང་ཁྲོའི་དབང་གིས་མུ་མཐུད་དུ་སྐད་ཆ་ཡང་ཤོད་མི་ཐུབ་པར་
གྱུར་ཞིང་། ཤར་རེར་སྒོའི་ཕྱི་ལ་རྒྱུགས་སོང་། ངས་མྱུར་སྟབས་ཀྱིས་ཁོ་ལ་ལམ་ཕྱེ་བ་ཡིན།
འོན་ཀྱང་བློ་ཡུལ་ལས་འདས་པ་ཞིག་ལ། ཁོ་ཁང་པའི་རྡོ་སྐས་བརྒལ་མ་ཐག་པའི་མཚམས་
དེར་ནང་ལ་ཡོང་བཞིན་པའི་སྐུ་ཞབས་ཧེ་ཟི་ཁི་ལེ་ཧྥུ་དང་འཕྲད། ཧེ་ཟི་ཁི་ལེ་ཧྥུས་སྐད་ཅིག་
ཉིད་ལ་ཁོའི་ཕྲག་མགོ་ནས་བཟུང་སྟེ་འདྲི་རྒྱུར། “ཁྱོད་ཀྱིས་ཅི་བྱེད་པ་ཡིན། ཕོ་གསར།”
“དོན་དག་ཅང་མེད། དོན་དག་ཅང་མེད།”
ཁོས་དེ་ལྟར་བཤད་ཞོར་གཡོལ་ཅི་ཐུབ་ཀྱིས་ཕར་བུད་སོང་། ཕལ་ཆེར་ཁེར་རྐྱང་གི་
གནས་མལ་ཞིག་བཙལ་ནས་གཅིག་པུར་རང་གི་སྐྱོ་གདུང་དང་ཁོང་ཁྲོ་དེ་ཉམས་སུ་མྱོང་
འདོད་པ་ཡིན་ཤས་ཆེ། ཧེ་ཟི་ཁི་ལེ་ཧྥུས་ཁོའི་རྒྱབ་གཟུགས་ལ་ལྟ་ཞོར་དངན་པ་ཞིག་འཐེན་
ནས། “གལ་ཏེ་ང་རང་ཉིད་རང་གི་ལག་ནས་ཕམ་ཚེ་ལྟས་ངན་བསྟན་པ་ཡིན་ངེས།”
ཁོས་ལྡབ་ལྡིབ་ཀྱིས་དེ་ལྟར་བཤད་སྐབས་ང་ཁོའི་ལྟག་རྒྱབ་ཏུ་འགྲེང་ཡོད་པ་ཚོར་མི་འདུག “ངས་
ཁོའི་ངོ་གདོང་ལས་ཁོའི་ཕ་རྒན་གྱི་ཉམས་སྣང་མཐོང་འདོད་པ་ཡིན་མོད།
འོན་ཀྱང་ཉིན་རེ་རེ་བཞིན་ཕར་འདས་རྗེས། ངས་ཁོའི་ངོ་གདོང་ལས་མཐོང་བ་ནི་མོ་རེད།
ལྟས་ངན་རེད། ཁོ་ནི་མོ་དང་འདྲ་དོན་ཅི་ཡིན་ནམ། ངས་ཁོ་མཐོང་ཚེ་ངོ་མ་བཟོད་ཐབས་
མི་འདུག”
ཁོས་མིག་ཟུང་གིས་རྡོག་སྣེར་ལྟ་བཞིན་འུ་ཐུག་ཨ་ཆད་ཀྱི་ངང་ནས་ཁང་པའི་ནང་དུ་
འགྲོ་སྐབས། ངོ་གདོང་ལས་སེམས་ཁྲལ་དང་སྐྱོ་སྡུག་གི་རྣམ་འགྱུར་ཞིག་མངོན་འདུག དེ་
ནི་ངས་སྔོན་ཆད་གཏན་ནས་མཐོང་མ་མྱོང་བ་ཞིག་རེད། ལུས་ཕུང་ཡང་སྔོན་ཆད་ལས་
ཅུང་ཟད་སྐམ་རིད་དུ་གྱུར་འདུག
ཁོ་ཚང་གི་མནའ་མས་སྒེའུ་ཁུང་ལས་ཁོ་ཡོང་བ་མཐོང་མ་ཐག་ཤར་རེར་ཐབ་ཚང་དུ་
བྲོས་སོང་།དེ་བས་ཚོམས་ཆེན་དུ་ང་གཅིག་པུ་ལུས་ཡོད།
“ཁྱོད་ཡང་བསྐྱར་སྒོ་ཕྱི་ལ་འབུད་ཐུབ་པ་མཐོང་བས་ང་རང་དགའ་སྤྲོ་སྐྱེས་སོང་།
སྐུ་ཞབས་ལོ་ཁི་ཝོ་དི།” ཁོས་ངའི་འཚམ་འདྲིར་བརྡ་ལན་དེ་ལྟར་བཏང་བྱུང་། “དེའི་རྒྱུ་
མཚན་བཤད་ན། ཕྱོགས་གཅིག་ནས་ང་རང་གི་སྒེར་སེམས་དང་འབྲེལ་བ་ཡོད། ས་སྟོང་
ལུང་སྟོང་འདི་རུ། གལ་ཏེ་ཁྱོད་མེད་པར་གྱུར་ཚེ། ངས་རེ་ཞིག་ཁྱོད་ཀྱི་ཚབ་ཏུ་ཁང་པ་གླ་
མཁན་གསར་བ་ཞིག་འཚོལ་དཀའ། ཁྱོད་ཡང་སྙིང་ས་འདིར་ཡོང་དོན་ཅི་ཡིན། ངས་ནམ་
རྒྱུན་དོན་དེར་འདང་མི་དཔོག་པ་ཞིག་རེད།”
“ང་ནི་ཕལ་ཆེར་བསམ་ཚུལ་གློ་བུར་བའི་དབང་གིས་ཡོང་བ་ཡིན་སྲིད། སྐུ་ཞབས།”
ངས་ལན་བཏབ་དོན། “ཡང་ན་དྲན་ཚུལ་སྐོར་ལོག་ཅིག་གིས་ང་རང་ཁྱིམ་དུ་སྡོད་
བཟོད་མི་བདེ་བར་བཏང་བས་ཡིན་ཡང་སྲིད། གཟའ་འཁོར་རྗེས་མར་ང་ལོན་ཏོན་དུ་ལོག་
འགྲོ། སྔོན་མ་ནས་ཁྱོད་ལ་བརྡ་ཞིག་རྒྱག་དགོས། ངས་འཇོལ་མོ་གཞིས་ཀ་གླས་ནས་ཟླ་བ་
བཅུ་གཉིས་འགོར་རྗེས་མུ་མཐུད་དུ་གླ་རྒྱུ་མིན། ང་ཕལ་ཆེར་ས་འདི་ནས་མུ་མཐུད་དུ་སྡོད་མི་སྲིད།”
“འོ། དེ་འདྲ་ཡིན་ནམ། ཁྱོད་གྲོང་ཁྱེར་གྱི་འདུ་འཛིར་སུན་ནས་ལུང་ཁུག་ཏུ་ཡོང་
རྗེས།ཡང་བསྐྱར་ལུང་ཁུག་གི་འཚོ་བར་ཡི་ཆད་པ་ཡིན་ནམ།”
ཁོས་བཤད་རྒྱུར། “གལ་ཏེ་ཁྱོད་ཀྱིས་མུ་མཐུད་དུ་ས་འདིར་སྡོད་མི་འདོད་པས་ཁང་
གླ་སྤྲོད་མཚམས་འཇོག་རྒྱུའི་རེ་བ་འདོན་པ་ཡིན་ན། དེ་རིང་འདི་རུ་དོན་མེད་དུ་ཐེངས་
ཤིག་རྒྱུགས་པ་ལས་མ་འདས། ཁྱོད་ཀྱིས་ང་ལ་སྤྲོད་འོས་པའི་ཁང་གླ་ནི་ངས་སྐར་གཅིག་
ཀྱང་ཆད་དུ་མི་འཇུག ངས་བུ་ལོན་འདེད་དུས་ནམ་ཡང་གཞན་ལ་ཁ་ངོ་སྟེར་མི་སྲིད།”
“ང་ནི་ཁང་གླ་ཉུང་འཕྲི་བྱེད་ཆེད་ཡོང་བ་མིན།”
ངས་སྐད་གདངས་མཐོན་པོས་དེ་ལྟར་ཟེར་ཞོར་ཡིད་མི་དགའ་བར་གྱུར། “གལ་ཏེ་
ཁྱོད་ཀྱིས་དེ་ལྟར་འདོད་ན་ངས་ད་ལྟ་ཉིད་དུ་ཁྱོད་ལ་ཁང་གླ་རྩིས་བརྒྱབ་ཆོག”
ངས་དེ་ལྟར་བཤད་ཞོར་ཁུག་མ་ལས་ཟིན་བྲིས་དེབ་ཅིག་བཏོན།
“མི་དགོས། མི་དགོས།”
ཁོས་སྣང་མེད་ངང་ལན་བཏབ་དོན། “གལ་ཏེ་ཁྱོད་ཕྱིར་མི་ཡོང་ཚེ། རང་གི་ཁང་གླའི་
ཁ་གསབ་ལ་འདང་ངེས་ཀྱི་རྒྱུ་རྫས་ཤིག་འདི་ནས་བསྐྱུར་ཁོ་ཐག་ཡིན་ངེས། ང་ལ་ད་ལྟ་མྱུར་
དུ་སྒོར་མོ་བཀོལ་ས་ཡང་མེད། མར་སྡོད་དང་། ང་ཚོས་མཉམ་དུ་གུང་ཟས་ཟ་ཆོག ཡང་
བསྐྱར་མི་ཡོང་ཁོ་ཐག་ཡིན་པའི་མགྲོན་པོ་ཞིག་ལ་མི་ཚང་མས་དགའ་བསུ་བྱེད་ངེས་རེད།
ཁཱ་སེ་རེན། ཟས་ཆས་ཁྱེར་ཤོག ཁྱོད་གང་ན་ཡོད།”
ཁཱ་སེ་རེན་ཡང་བསྐྱར་མཐོང་བྱུང་། མོས་ལག་ཏུ་སྡེར་མ་དང་གྲི་ཁེམ་ཆ་གཅིག་
བཟུང་ནས་སླེབས། “ཁྱོད་ཕར་སོང་ནས་ཅོ་སེ་ཧྥུ་དང་མཉམ་དུ་ཟ་མ་ཟོ།”
ཧེ་ཟི་ཁི་ལེ་ཧྥུས་ལྡབ་ལྡིབ་ངང་བཤད་དོན། “ཐབ་ཚང་དུ་སོང་ནས་སྡོད། ཁོ་སོང་རྗེས་
ད་གཟོད་ཕྱི་ལ་ཤོག” མོས་ཁོའི་བཀའ་བརྡ་ཇི་བཞིན་བསྒྲུབས་བྱུང་། ཕལ་ཆེར་མོས་ཁོའི་
བཀའ་ལ་རྒྱབ་འགལ་བྱེད་རྒྱུར་བསམ་བློ་ཏོག་ཙམ་ཡང་གཏོང་འདོད་མེད་པ་འདྲ། ཉིན་
རྒྱུན་ལུང་ཁུག་གི་མི་གླེན་པ་དང་འདུ་འཛིར་སུན་པའི་མི་དེ་དག་དང་མཉམ་དུ་འཚོ་བ་
རོལ་བའི་དབང་གིས། མོ་ད་ལྟ་མཐོ་རིམ་སྤྱི་ཚོགས་ཀྱི་མི་ཞིག་ལ་འཕྲད་ན་ཡང་དེའི་ཡོན་
ཏན་མྱོང་བའི་སེམས་ཤུགས་ཉམས་ཚར་བ་འདྲ།
ངའི་གཞོགས་གཅིག་ཏུ་ངོ་གདོང་ནག་རོག་གེར་སྡོད་པའི་སྐུ་ཞབས་ཧེ་ཟི་ཁི་ལེ་ཧྥུ་
ཡོད་ཅིང་། ཕྱོགས་གཞན་དེར་ངག་སྒོ་ཡོངས་སུ་བསྡམས་པའི་ཧ་རེ་ཏོན་བསྡད་འདུག དེ་
བས་ཡིད་ཤིན་ཏུ་མི་སྐྱིད་པའི་གུང་ཟས་ཐུན་གཅིག་ཟ་དགོས་བྱུང་། གུང་ཟས་རྫོགས་རྗེས་
གང་མགྱོགས་ཀྱིས་གྱེས་ཕྱག་ཕུལ་བ་ཡིན། ང་ནི་མ་གཞི་ལྟག་སྒོ་བརྒྱུད་ནས་ཕྱི་ལ་འགྲོ་
འདོད་ཡོད་དེ། ཡང་བསྐྱར་ཁཱ་སེ་རེན་ལ་མིག་གིས་ལན་གཅིག་ལྟ་བའི་ཞོར་དུ། མི་རྒན་ཅོ་
སེ་ཧྥུ་ལ་ཁོང་ཁྲོ་ཞིག་ཀྱང་སློང་ཆོག་བསམ་པ་ཡིན་མོད། འོན་ཀྱང་ཧ་རེ་ཏོན་གྱིས་ཧེ་ཟི་ཁི་
ལེ་ཧྥུའི་བཀའ་ལྟར་ངའི་ཞོན་རྟ་ཁྲིད་ནས་སླེབས་པར་མ་ཟད། སྦྱིན་བདག་གིས་ཀྱང་དངོས་
སུ་སྒོ་ཁར་སྐྱེལ་བྱུང་བས། ངའི་རེ་བ་དེ་ཡང་མངོན་འགྱུར་མ་བྱུང་།
དེ་ནི་ཇི་འདྲའི་སྤྲོ་མེད་སྡུག་སྣང་གིས་ཁེངས་པའི་དུད་ཁྱིམ་ཞིག་རེད་ཨང་། རྟར་
ཞོན་ནས་ལམ་ཆེན་དེད་དེ་ཕྱིར་ལོག་པའི་སྐབས་སུ་ངའི་ཡིད་ལ་དེ་ལྟར་དྲན། གལ་ཏེ་
མོའི་མ་མ་དེའི་རེ་བ་ལྟར། ལིན་ཏོན་ཧེ་ཟི་ཁི་ལེ་ཧྥུ་ལྕམ་མོ་དང་ངེད་གཉིས་མཛའ་གྲོགས་
སུ་གྱུར་ཞིང་། ང་དང་མཉམ་དུ་གྲོང་ཁྱེར་གྱི་འདུ་འཛི་ཆེ་བའི་ཁོར་ཡུག་ཏུ་གནས་སྤར་ཏེ་
གཞིས་ཆགས་པ་ཡིན་ན། དེ་ནི་མོར་མཚོན་ན་ལྷ་སྒྲུང་ལས་ཀྱང་ངོ་མཚར་བའི་རེ་བའི་རྨི་
ལམ་ཞིག་མངོན་འགྱུར་བྱུང་བ་མ་ཡིན་ནམ།

ལེའུ་སོ་གཉིས་པ།

སྤྱི་ལོ་ཆིག་སྟོང་བརྒྱད་བརྒྱ་བཅུ་མེད་གཉིས་ཀྱི་ལོ་སྟེ། ད་ལོའི་ཟླ་གཉིས་པར་བྱང་
ཕྱོགས་ཀྱི་གྲོགས་པོ་ཞིག་གིས་ལུང་ཐང་དུ་རི་དྭགས་རྔོན་པར་ཤོག་ཅེས་སྐད་བཏང་ཞིང་།
ང་རང་ཁོང་བཞུགས་ཡུལ་དེར་བསྐྱོད་པའི་འགྲུལ་བཞུད་ཀྱི་ལམ་བར་དུ། མ་བསམ་ས་
ནས་ཅི་མོའུ་ཏོན་དང་ལམ་ཐག་དབྱིན་ལེ་བཅོ་ལྔ་ཡང་ཡོད་མེད་ཀྱི་ས་ཚིགས་ཤིག་ཏུ་
སླེབས། ལམ་འགྲམ་གྱི་མགྲོན་ཁང་ཞིག་གི་ཞབས་ཞུ་བས་ཆུ་ཟོ་བ་གང་ཁྱེར་ཡོང་ནས་
ངའི་ཞོན་རྟར་ལྡུད་ཀྱིན་པའི་སྒང་དེར། ནང་ལ་ཡུག་པོ་གང་བརྩིགས་ཡོད་པའི་ཤིང་རྟ་ཆེ
གྲས་ཤིག་མདུན་ཐད་དེ་ནས་ཕར་འགྲོ་བཞིན་གདའ། མགྲོན་ཁང་གི་ཞབས་ཞུ་བས་ཤིང་རྟ་
འདེད་མཁན་ལ་འདྲི་རྒྱུར།
“ཁྱོད་ཅི་མོའུ་ཏོན་ནས་ཡོང་བ་ཡིན་ནམ། ཨ་ཙི། ཁོ་ཚོ་ནི་ནམ་ཡང་གཞན་གྱི་
རྗེས་སུ་ལུས་འགྲོ། ཡུལ་གཞན་དག་གིས་ཡུག་པོ་འབྲེག་སྡུད་བྱས་ཏེ་གཟའ་འཁོར་གསུམ་
འགོར་རྗེས། ཁོ་ཚོས་ད་གཟོད་འབྲེག་མགོ་རྩོམ་པ་རེད།”
“ཅི་མོའུ་ཏོན།” བར་མཚམས་དེར་ངས་ཀྱང་ངག་ནས་རང་དབང་མེད་པར་ས་མིང་
དེ་བཟློ་དགོས་བྱུང་། ང་ཡང་ས་དེར་ཡུད་ཙམ་རིང་བསྡད་མྱོང་། ཡིན་ནའང་ད་ལྟ་དྲན་
ངོགས་ནས་རབ་རིབ་ཏུ་གྱུར་པས་རྨི་ལམ་ཞིག་དང་འདྲ།
“ཨ། ང་ས་དེར་ཆ་རྒྱུས་ཡོད། འདི་ནས་དེའི་བར་ལ་ལམ་ཐག་ག་ཙམ་ཡོད།”“མདུན་གྱི་
ལ་མོ་གན་བརྒལ་རྗེས་ཧ་ལམ་དབྱིན་ལེ་བཅུ་བཞི་ཙམ་ཡོད། འོན་ཀྱང་
ལམ་ཡག་རྒྱུ་མེད།” ཞབས་ཞུ་བས་དེ་ལྟར་ལན་བཏབ། སེམས་འགྱུ་གློ་བུར་བ་ཞིག་གིས་
ང་རང་འཇོལ་མོ་གཞིས་ཀར་ཐེངས་ཤིག་བལྟ་རུ་འགྲོ་བར་དྲག་ཏུ་སྐུལ་བྱུང༌། སྐབས་དེར་
ད་དུང་ཉིན་གུང་ལོན་མེད། ངའི་སེམས་སུ་རང་ཉིད་མགྲོན་ཁང་ནས་ཀྱང་ཞག་སྡོད་བྱེད་
ཆོག་ན། ཅིའི་ཕྱིར་རང་གིས་གླས་པའི་གཞིས་ཀའི་ནང་དུ་མཚན་མོ་གཅིག་བསྐྱལ་ན་མི་
ཆོག་གམ། ཡང་གཅིག་བཤད་ན། ངས་ལས་སླ་མོའི་ངང་ཉིན་གཅིག་གི་དུས་ཚོད་བསྐྱུར་
ཏེ་ཁང་བདག་དང་དོན་དག་འགའ་རེ་གྲོས་སྡུར་གྱིས་ཐག་གཅོད་བྱེད་ཆོག་ལ། དེ་ལྟར་བྱུང་
ན་རྗེས་མ་འདི་ཕྱོགས་ལ་ཡང་བསྐྱར་རྐང་པ་མ་སྤོས་པས་ཀྱང་མི་སྐྱོན་སྙམ། དེ་ལྟར་ངལ་
གསོ་ཡུད་ཙམ་བརྒྱབ་རྗེས། ངས་རང་གི་གཞིས་གཡོག་མངགས་ཏེ་གྲོང་སྡེའི་ནང་ལམ་
རྩད་གཅོད་བྱེད་དུ་བཅུག་མཐར། དུས་ཚོད་གསུམ་རིང་གི་ལམ་ཐག་བརྒྱུད་དེ་གནས་དེར་
སླེབས་པར་བྱས།
ངས་གཞིས་གཡོག་དེ་གར་སྡོད་དུ་བཅུག་རྗེས། རང་གཅིག་པུས་ལུང་པ་དེད་ནས་
ཐུར་དུ་བབས་པ་ཡིན། ཡེ་ཤུའི་ལྷ་ཁང་སྐྱ་བོ་དེ་སྔར་ལས་ཀྱང་མདོག་ངན་ཞིང་ནག་རོག་
གེར་གྱུར་འདུག་ལ། ལྷ་ཁང་ཉེ་འདབས་ཀྱི་བང་སོའི་ཚལ་དེ་ཡང་འཁྱག་ཤུར་རེར་སྣང་།
ན་འདམ་དུ་བཀྲམས་པའི་ལུག་ཁྱུས་བང་སོ་སྟེང་གི་རྩྭ་ལྡུམ་ཐུང་ངུ་དག་ཟ་བར་བྲེལ། ཉིན་
དེའི་གནམ་གཤིས་ནི་མ་གཞི་ཡི་གར་འོང་ཞིང་དྲོད་ལམ་ལམ་བྱེད་པ་ཞིག་ཡིན་རུང་།
མགྲོན་པོ་ལམ་འགྲོ་བ་ཞིག་ལ་མཚོན་ན་ཅུང་ཟད་དྲོ་ཆེ་བར་སྣང་། འོན་ཀྱང་ཚ་གདུག་
རབ་ཏུ་ཆེ་དྲགས་ཏེ་མིག་མདུན་གྱི་མཛེས་ལྗོངས་ལ་རོལ་བའི་སྐལ་བ་འཕྲོག་འགྲོ་བ་དེ་
འདྲ་ཞིག་ཀྱང་མ་རེད། གལ་ཏེ་སྟོན་ཟླ་བརྒྱད་པ་ཡོལ་མ་ཐག་པའི་ད་སྐབས་ཤིག་ལ་ངས་
མཛེས་ལྗོངས་དེ་མཐོང་བ་ཡིན་ན། ཁོ་བོས་མཛེས་པའི་བསླུ་བྲིད་བཟློག་མ་ཐུབ་པར་ཡུལ་
འདིར་ཟླ་བ་གཅིག་རིང་གི་དུས་ཚོད་བསྐྱལ་སྲིད་པ་གོར་མ་ཆགདེ་ཡང་དགུན་ཁར་ས་ཆ་འདི་
ལས་ལྷག་པའི་རི་ལུང་སྐྱོ་བོ་ཐལ་མདོག་གིས་བཟུང་བ་ཞིག་ཡོད་མི་སྲིད་ལ། དབྱར་
ཁར་ཡང་ས་ཆ་འདི་ལས་མཛེས་ཤིང་མཚར་སྡུག་གིས་སྤུད་པ་ཞིག་ཀྱང་རྙེད་དཀའ་ཚོད་
རེད། རི་ཚོགས་ཀྱིས་བསྐོར་བའི་གྲམ་གཞུང་དང་མཐོ་དམའ་མི་སྙོམས་པར་རླབས་ཕྲེང་
ལྟར་མངོན་པར་བརྩེགས་པའི་སྤང་ལྗོངས་དེ་དག་ལ་ལྟོས་དང་།
ཉི་མ་ནུབ་རིར་མ་ཡིབ་གོང་ཙམ་ལ་ང་འཇོལ་མོ་གཞིས་ཀར་སླེབས་ཤིང་། སྒོ་
རྡུང་རྗེས་ཡུད་ཙམ་ལ་སྒུག་དགོས་བྱུང༌། ཐབ་ཚང་གི་དུ་ཁུང་ལས་དུ་བ་སྔོ་སྐྱ་ཞིག་ཡ་ཡོ་
ངང་གྱེན་དུ་འཕྱུར་གྱིན་པ་མཐོང་བས། ཁྱིམ་ནང་གི་མི་རྣམས་ཁང་པ་རྒྱབ་མར་སོང་བས་
སྒོ་རྡུང་བ་མ་གོ་ཡིན་ངེས་སྙམ། ང་ཐད་ཀར་རྟར་ཞོན་ནས་ར་སྐོར་ནང་ཕྱིན་པ་ན། ཁང་
པའི་བར་ཁྱམས་སུ་ལོ་ན་དགུའམ་བཅུ་ཡས་མས་ཀྱི་བུ་མོ་ཞིག་གིས་ལག་པས་ཅི་ཞིག་སླེ་
བཞིན་འདུག་ལ། རྒན་མོ་ཞིག་གིས་སྒོ་ཁའི་རྡོ་ཐེམ་ལ་ཁེན་ནས་དལ་ལྷོད་ལྷོད་ངང་རྡོ་ཐ་
འཐེན་གྱིན་གདའ།
“ལྕམ་མོ་དེན་ཁྱིམ་ན་ཡོད་དམ།"
ངས་རྒན་མོ་དེར་དྲིས། “ལྕམ་མོ་དེན་ཟེར་རམ། མོ་མེད།”
མོས་ལན་བཏབ་དོན།“མོ་འདི་རུ་བསྡད་མེད། རླུང་ཁའི་རི་ཁྱིམ་ལ་གནས་སྤར་སོང་།"
“དེ་ན། ཁྱིམ་འདིའི་ཁྱིམ་འཛིན་ཞལ་ཏ་མ་ཁྱོད་ཡིན་ནམ།”
ངས་མུ་མཐུད་དུ་དྲིས། “ཡིན། ང་ཁྱིམ་འཛིན་ཞལ་ཏ་མ་ཡིན།”
མོས་ལན་བཏབ།
“དེ་ན་ཆོག་ཐལ། ང་ནི་སྐུ་ཞབས་ལོ་ཁི་ཝོ་ཡིན། གཞིས་ཀ་འདི་གླ་མཁན་དེ་ཡིན།
ད་ལྟ་ང་འདི་རུ་ཞག་གཅིག་སྡོད་ཆོག་པའི་ཁང་མིག་ཅིག་ཡོད་དམ།”
“འོ། མ་གཞི་སྦྱིན་བདག་སླེབས་པ་ཡིན་ནམ།”
མོས་ཧ་ལས་པའི་ཉམས་ཀྱིས་འུར་བརྒྱབ་བྱུང་། “ཨ་ཙི། ང་ཚོས་ཁྱོད་ཡོང་རྒྱུ་ཡིན་པ་ག་
ལ་ཤེས། ཉིད་ཀྱིས་སྔོན་ལ་བརྡ་ཞིག་བརྒྱབ་ན་འགྲིག་ཡོད། འདི་རུ་བདག་གཉེར་
ཡག་པོ་བྱས་མེད་པས་སྡོད་གནས་གཙང་མ་ཞིག་རྙེད་དཀའ་ཚོད་རེད། བལྟས་ན་མིག་
ལ་གཟན་པ་ཞིག་ཡིན།” རྒན་མོས་ལག་གི་རྡོ་ཐ་ཕར་གཡུགས་ཏེ་བྲེལ་འཚུབ་ངང་ཁང་
པའི་ནང་དུ་བསྐྱོད་པ་ན། བུ་མོ་ཆུང་ཆུང་དེ་ཡང་མོའི་རྗེས་སུ་འབྲངས་པ་དང་། ང་ཡང་
མཉམ་དུ་ཁང་པའི་ནང་ལ་འཛུལ། ངས་དེ་མ་ཐག་མོས་བཤད་པ་དྲང་གཏམ་ཡིན་པ་ཤེས་
སོང་། ད་དུང་མ་བོས་མགྲོན་པོ་ང་འདི་ལྟར་ཐོན་པ་དེས་མོ་རང་བྱ་དཀའ་བྱེད་ལོང་མེད་
པར་བཟོས་པ་ཐག་ཆོད་རེད། ངས་མོར་བྲེལ་འཚུབ་ལངས་མི་དགོས། རང་ཉིད་དར་ཅིག་
རིང་ཕྱི་ལ་འཆམ་ཉུལ་དུ་འགྲོ་ཆོག་ལ། ཤུལ་དུ་མོས་ཐོག་མར་དགོང་ཟས་ཟ་སའི་གྲུ་ཟུར་
ཞིག་བཀོད་སྒྲིག་བྱེད་དགོས་པ་དང་། དེའི་རྗེས་ད་གཟོད་ག་ལེར་ཞག་སྡོད་བྱེད་སའི་མལ་
ཁང་བདག་ཉར་བྱེད་ཆོག ཐང་འཕྱག་མི་དགོས་ལ་རྡུལ་ཡང་སྤྲུག་མི་དགོས། མེ་ཁ་དྲོན་
པོ་ཞིག་གསོས་ཏེ་མལ་གདན་མལ་གོས་སྐམ་པོ་ཞིག་བཏིངས་པས་འཐུས་ཞེས་སྨྲས། སྤྱིར་
མོས་བྲེལ་འཚུབ་ཀྱི་དབང་གིས་ལན་རེར་མེ་སྐམ་དང་མེ་སྐྱོགས་སོགས་ཕན་ཚུན་ནོར་
བའི་སྐབས་ཀྱང་བྱུང་ན་ཡང་། གང་ལྟར་རང་ནུས་ཅི་ཡོད་ཀྱིས་ཁྱིམ་ལས་འབད་པས་སྒྲུབ་
མགོ་བརྩམས་བྱུང་། གང་ལྟར་ང་ནི་ཕྱི་རོལ་ལ་གཡོལ་བ་ཡིན་ལ། ཡུད་ཙམ་ནས་ཕྱིར་
སླེབས་དུས་ངལ་གསོ་བྱེད་ས་ཞིག་གྲ་སྒྲིག་བྱེད་ཐུབ་ཡོད་པར་ཡིད་ཆེས་སྐྱེས་བྱུང་།
རླུང་ཁའི་རི་ཁྱིམ་ནི་ང་འཆམ་ཉུལ་བྱེད་དུ་འགྲོ་འདོད་ཀྱི་དམིགས་ས་ཉག་ཅིག་ཡིན།
ར་སྐོར་གྱི་སྒོར་བུད་མ་ཐག་ངའི་ཡིད་ལ་དོན་དག་ཅིག་དྲན་ཏེ་སླར་ཡང་ཕྱིར་ཁྱིམ་དུ་ལོག
“ཕ་གིའི་རི་ཁྱིམ་གྱི་མི་ཚང་མ་བདེ་མོ་ཡིན་ནམ།”
ངས་རྒན་མོ་དེར་དྲིས།
“ཚང་མ་བདེ་མོ་རེད། མི་བདེ་བའི་གནས་ཚུལ་ཅང་མ་གོ”
མོས་དེ་ལྟར་ལན་འདེབས་ཞོར་སོལ་བ་དམར་པོ་གཞོང་པ་གང་ཁྱེར་ནས་མྱུར་དུ་ཕར་ཕྱིན། 
མ་གཞི་ངས་ལྕམ་མོ་དེན་གྱིས་འཇོལ་མོ་གཞིས་ཀ་བསྐྱུར་ནས་ཕར་འགྲོ་དོན་
ཅི་རེད་ཅེས་འདྲི་འདོད་ཡོད་མོད། སྐབས་དེར་མོ་ཧ་ཅང་བྲེལ་འཚུབ་ཆེ་འདུག་པས་ངས་
ཀྱང་ལས་ཀར་བར་ཆད་གཏོང་ཐབས་མ་བྱུང་། དེ་བས་ཁ་ཕྱིར་འཁོར་ནས་སོང་། རི་ཁྱིམ་
ལ་འགྲོ་བའི་ལམ་བར་དུ་དལ་ལྷོད་ལྷོད་ངང་རྐང་ཐང་དུ་བསྐྱོད་པ་ཡིན། ངའི་ལྟག་རྒྱབ་ཏུ་
དམར་མདོག་གི་མཚམས་སྤྲིན་ཡུག་གཅིག་གིས་ཁྱབ་ཡོད་ཅིང་། མདུན་ཐད་དུ་སྟོན་ཟླ་
དཀར་པོ་ཞིག་དལ་གྱིས་འཕགས་ནས་ཡོང་། སྔ་མ་དེ་རིམ་གྱིས་མོག་པོར་གྱུར་ཞིང་ཕྱི་མ་
དེ་ག་ལེར་ཇེ་གསལ་དུ་འགྲོ་བཞིན་གདའ། སྐབས་དེར་ང་རང་ནགས་ར་བརྒལ་ཚར་ནས་
རྡོ་ལམ་དུ་ཞུགས་ཟིན། ལམ་དེ་ནི་ཧེ་ཟི་ཁི་ལེ་ཧྥུའི་ཁྱིམ་གཞིས་ཀྱི་ཕྱོགས་ལ་འཐེན་ཡོད།
ད་དུང་རི་ཁྱིམ་མིག་ལམ་དུ་མ་མངོན་གོང་ལ། ནུབ་མཐའ་རུ་མདོག་སེར་སྨུག་གི་
མཚམས་སྤྲིན་མག་མོག་ཅིག་ལས་མེད་པར་གྱུར། ཡིན་ནའང་དཀར་གསལ་ཟླ་བའི་འོད་
མདངས་ཀྱི་འོག་ཏུ་ད་དུང་ལམ་ཕྲན་སྟེང་གི་རྡོ་ཟེགས་རེ་རེ་དང་རྩ་རྐང་རེ་རེ་ཡང་མཐོང་
ཐུབ་པར་འདུག
ང་ཤིང་རའི་སྟེང་ནས་ལྡིང་མ་དགོས་ལ་སྒོ་ཡང་རྡུང་དགོས་མ་བྱུང་། ར་སྒོ་འདེད་ཙམ་
བྱས་པས་ཕར་ཕྱེ་སོང་། དེ་ནི་སྔོན་ཆད་དང་བསྡུར་ན་ལེགས་བཅོས་ཤིག་རེད། ངའི་སེམས་
སུ་དེ་ལྟར་དྲན། སྐབས་དེར་ངས་སྣ་ཁུང་གིས་ཀྱང་འདི་རུ་ལེགས་བཅོས་གཞན་དག་ཀྱང་
ཡོད་པ་ཚོར་བྱུང་སྟེ། ཡིད་དུ་འོང་བའི་སིལ་སྡོང་རྣམས་ཀྱི་གསེབ་ནས་གྱང་སེར་མེ་ཏོག་
དང་མུ་མེན་མེ་ཏོག་གི་དྲི་ཞིམ་ཞིག་འཐུལ་ཡོང་།
སྒོ་དང་སྒེའུ་ཁུང་རྣམས་ཀྱང་ཕྱེ་འདུག ཡིན་ནའང་རྡོ་སོལ་ཐོན་ཡུལ་གྱི་ས་ཆ་དག་
དང་འདྲ་བར་ལམ་ལམ་འབར་བའི་མེ་ལྕེས་རྩིག་ཐབ་ཀྱི་དུ་ཁུང་ཡང་དམར་པོར་བསྒྱུར་
ཡོད། ཕར་བལྟས་པ་ཙམ་གྱིས་མི་ལ་བདེ་སྣང་ཞིག་སྦྱིན་ཡོང་བས་དྲོད་ཚད་ཅུང་ཟད་མཐོ་
དྲགས་པར་ལེ་བདའ་བྱེད་མཁན་ཡང་ག་ལ་ཡོད། སྒོས་སུ་རླུང་ཁའི་རི་ཁྱིམ་གྱི་ཚོམས་ཆེན་
ཧ་ཅང་ཆེ་བས་བར་སྟོང་ལྷག་མ་ཡོད་ཅིང་། མི་རྣམས་ཐབ་ཀའི་མེ་དྲོད་དང་ཐག་རིང་
སར་བཀྱེད་ཆོག་པ་རེད། དེ་བས་ཁོ་ཚོས་རང་རང་ས་རུ་སྡོད་གནས་འོས་ཤིང་འཚམ་པ་
རེ་བཙལ་ཏེ་བསྡད་འདུག ཁང་པའི་ནང་དུ་མ་འཛུལ་གོང་ནས་ངས་ཁོ་ཚོ་མཐོང་བར་
མ་ཟད། ལབ་གླེང་བྱེད་པའི་སྐད་སྒྲ་ཡང་ཐོས་བྱུང་། དེ་བས་མིག་གིས་ལྟ་ཞོར་དང་རྣ་ཡིས་
ཉན་ཞོར་དེ་གར་ཡུད་ཙམ་འགྲེང་བ་ཡིན། ཡ་མཚན་དང་ཕྲག་དོག་གི་སེམས་བྱུང་འདྲེས་
མ་ཞིག་གིས་ངའི་ཡ་ཆུང་ཁོག་པ་བརླན་ཞིང་ཚོར་བ་དེ་ཇེ་དྲག་ནས་ཇེ་དྲག་ཏུ་ཕྱིན།
“Con–trary བཀླགས་པ་ནོར་འདུག”
དངུལ་གྱི་དྲིལ་ཆུང་དཀྲོལ་འདྲའི་སྐད་སྒྲ་ཞིག་གིས་བཤད་རྒྱུར། “འདི་ནི་ཁྱོད་ལ་
ཁྲིད་ཐེངས་གསུམ་པ་དེ་རེད། གླེན་པ་ཁྱོད། ངས་ནི་མུ་མཐུད་དུ་ཁྱོད་ལ་ཁྲིད་མི་འདོད།
ཡིད་ལ་དམ་པོར་ཟུངས། དེ་ལྟར་མི་བྱེད་ན། ངས་ཁྱོད་ཀྱི་སྐྲ་ནས་འཐེན་ངེས་ཡིན།”
“ལགས་སོ། །Con–trary”
མི་གཞན་པ་དེས་ལན་བཏབ་བྱུང་། སྐད་གདངས་བརྗིད་ཅིང་འཇམ་པའི་སྒོ་ནས་བཤད་
རྒྱུར། “ང་ལ་འོ་ཞིག་བྱོས་དང་།ངས་སློབ་སྦྱོང་ལ་ཧུར་བརྩོན་འདི་འདྲ་བྱས་ཡོད།”
“མི་ཆོག ཐོག་མར་ཐ་སྙད་དེ་ཡང་དག་པར་ཀློགས། ནོར་འཁྲུལ་གཅིག་ཀྱང་ཡོད་
མི་ཆོག"
སྐད་ཆ་བཤད་ཀྱིན་པའི་སྐྱེས་པ་དེས་ཡང་བསྐྱར་ཡི་གེ་ཀློག་མགོ་བརྩམས། ཁོ་ནི་ཕོ་
གསར་ཞིག་རེད། གྱོན་གོས་ཀྱང་གྲལ་དག་ཅིག་གྱོན་ཞིང་སྒྲོག་ཙེའི་གམ་དུ་ཙོག་སྟེ་མདུན་
དུ་དཔེ་དེབ་ཅིག་བཞག་ཡོད། ཁོའི་མཛེས་ཤིང་རྫིག་ཉམས་དོད་པའི་ངོ་གདོང་དེ་དགའ་
སྤྲོའི་འོད་མདངས་ཀྱིས་འཁྱུད་འདུག མིག་མདངས་ནི་རྟག་ཏུ་དཔེ་དེབ་ཀྱི་ངོས་ནས་རང་
དབང་མེད་པར་རང་གི་ཕྲག་མགོར་བཞག་ཡོད་པའི་དཀར་འཇམ་གྱི་ལག་པ་དེའི་ཕྱོགས་
ལ་འཁོར་གྱིན་གདའ། དེ་ལྟར་བློ་རྩེ་གཅིག་སྒྲིམ་མི་བྱེད་པའི་སྐབས་སུ་དཀར་འཇམ་གྱི་
ལག་པ་དེས་ཁོའི་འགྲམ་པར་གླན་ཙམ་རེ་བྱེད།
དཀར་འཇམ་གྱི་ལག་པ་ཆུང་ཆུང་དེའི་སྦྱིན་བདག་མ་ནི་ཁོའི་ལྟག་རྒྱབ་ཏུ་འགྲེང་
འདུག་ལ། མོས་ལུས་པོ་སྒུར་ནས་ཁོར་སློབ་ཁྲིད་བྱེད་པའི་སྐབས་སུ། འཇམ་མཉེན་འོད་
མདངས་འཁྱུག་པའི་སྐྲ་ལོ་སི་ལི་མ་དེ་ལན་རེར་ཁོའི་རྫ་མདོག་གི་སྐྲ་ལོ་དང་གཞི་གཅིག་ཏུ་
འདྲེས་འགྲོ། མོའི་བཞིན་རས་ནི་ལྷག་ཏུ་ལྟ་བས་ཆོག་མི་ཤེས་པ་ཞིག་རེད། སྟབས་ལེགས་པ་
ཞིག་ལ་ཁོས་རང་གི་རྒྱབ་ཀྱི་མོའི་བཞིན་རས་ཐད་ཀར་དུ་མི་མཐོང་བ་མ་གཏོགས། གལ་ཏེ་
མཐོང་ཚེ་ལྷག་ཏུ་སེམས་པ་དེར་ཤོར་ནས་བློ་རྩེ་གཅིག་སྒྲིམ་གྱིས་སློབ་སྦྱོང་བྱ་ཐབས་ག་ལ་
ཡོད། འོན་ཀྱང་ངས་ནི་ད་ལྟ་མོའི་མཛེས་ཞལ་གསལ་ལེར་མཐོང་ཐུབ་པར་འདུག སྐབས་
དེར་ངས་རང་གི་མ་ཁར་སོ་འདེབས་ཞོར་སྔོན་ཆད་གོ་སྐབས་ཡག་པོ་ཞིག་ཤོར་བར་འགྱོད་
པས་མནར། སྔོན་ཆད་ང་ལ་ངོ་མ་གོ་སྐབས་ཡག་པོ་ཞིག་ཐོབ་མྱོང་ཡང་། ད་ལྟ་ཡིད་དབང་
ཅིག་ཅར་འཕྲོག་པའི་མཛེས་མ་དེར་ཧྲིག་གེར་བལྟས་ནས་སྡོད་པ་ལས་ཐབས་གཞན་ཅི་
ཡོད་ཨང་།
སློབ་ཁྲིད་མཇུག་རྫོགས་སོང་། སྤྱིར་སློབ་མ་དེར་ནོར་འཁྲུལ་མི་ཉུང་བ་ཞིག་བྱུང་
ན་ཡང་། ཁོས་ད་དུང་བྱ་དགའ་སྟེར་དགོས་ཞེས་རེ་བ་ཡང་ཡང་བཏོན་པས། ཉུང་མཐའ་
ཡང་འོ་ལྔ་ཙམ་ཐོབ་བྱུང་ལ། ཁོས་ཀྱང་གཏོང་ཕོད་ཆེན་པོས་རེ་རེ་ལ་སྐྱེས་ལན་རེ་ཕུལ་
སོང་། དེ་ནས་ཁོ་གཉིས་མཉམ་དུ་སྒོ་ཕྱིར་བསྐྱོད། ངས་ཁོ་གཉིས་ཀྱི་ལབ་གླེང་ལས་ཕྱི་རོལ་
ཐང་རྒོད་དུ་འཆམ་འཆམ་ལ་འགྲོ་རྒྱུ་ཡིན་པ་ཤེས་ཤིང་། སེམས་སུ་དུས་སྐབས་འདི་འདྲ་
ཞིག་ལ་བསོད་ནམས་དམན་པའི་ང་རང་ཁོ་གཉིས་ཀའི་མཐོང་ལམ་དུ་བུད་ཚེ། ཧ་རེ་ཏོན་
ཨེན་ཧྲབ་ཀྱིས་ཁ་ནས་ཅི་ཡང་མི་སྨྲ་ན་ཡང་། ཁོག་ཏུ་དམྱལ་བའི་དགུ་ཞབས་སུ་ལྷུང་བར་
ཤོག་ཅེས་དམོད་མོ་བྱེད་ངེས་རེད། དེ་ལྟར་དྲན་མུར་ང་ལ་བག་འཁུམས་ཀྱི་སྣང་བ་ཞིག་
སྐྱེས་ཤིང་ཡིད་མི་སྐྱིད་པར་གྱུར། དེ་བས་ཕར་གཡོལ་ནས་ཐབ་ཚང་ནང་སྡོད་གནས་ཤིག་འཚོལ་དུ་ཕྱིན།
ཁང་པའི་ལྟག་སྒོ་ཡང་སྔོན་མ་ལྟར་ཕྱི་ཡི་མགྲོན་པོ་འགོག་པའི་ཆེད་དུ་བརྒྱབ་མི་
འདུག སྒོ་ཁ་རུ་ངའི་གྲོགས་པོ་རྙིང་པ་ནེ་ལི་དེན་ལགས་བསྡད་འདུག མོས་ལག་ནས་ཁབ་
སྐུད་ཀྱི་ལས་ཀ་ཞིག་བྱེད་ཞོར། ངག་ནས་གླུ་ཆུང་ཞིག་གཏོང་བཞིན་གདའ། འོན་ཀྱང་
མཚམས་དང་མཚམས་སུ་ཁང་པའི་ནང་ནས་གྲག་ཡོང་བའི་ཚིག་རྩུབ་ཀྱི་ཟུར་ཟ་དང་འཕྱ་
སྨོད་ཀྱི་སྐད་སྒྲ་ཞིག་གིས་གླུ་སྐད་ཀྱི་མཚམས་གཅོད་པར་བྱེད། སྐད་སྒྲ་དེ་ནི་གླུ་ཆུང་དེ་
དང་ཆ་མི་འགྲིག་པའི་འཛེར་སྐད་ཅིག་རེད་ཨང་།
“ངས་ཉིན་གང་བོར་རྣ་ལམ་དུ་དམོད་ཚིག་དང་ངན་སྔགས་གོ་དགོས་རུང་
ཉག་ཉོག་ཆལ་ཆོལ་གྱི་གླུ་སྒྲ་དེར་ཉན་མི་འདོད། ཚིག་འབྲུ་གཅིག་ལ་ཡང་ཉན་འདོད་
མེད། མདོར་ན་ཁྱོད་ཀྱིས་གཏོང་བཞིན་པའི་གཞས་ཀྱི་ནང་དོན་གང་ཡིན་རུང་ཉན་མི་
འདོད།” ཐབ་ཚང་དུ་འཛུལ་ཏེ་བསྡད་ཡོད་པའི་མི་དེས་འུར་རྒྱག་བཞིན་མོར་དེ་ལྟར་ཟེར།
ནེ་ལིས་ཧ་ལམ་ཕྱིར་སྐད་ཆ་ཞིག་བཤད་མོད་ངས་གསལ་བོ་གོ་མ་བྱུང་། “དངོས་གནས་
ངོ་ཚ་ཁྲེལ་མེད་ཀྱི་བྱ་སྤྱོད་རེད་ཡ། ངས་ནམ་ཞིག་ལ་ད་གཟོད་རང་གི་དེབ་མཆོག《དམ་
པའི་གསུང་རབ》 ཀྱི་ཁ་ཕྱེ་སྟེ། རྣ་ལམ་དུ་ཁྱོད་ཀྱི་གདོན་འདྲེ་ས་ཐེན་གྱི་བྱིན་རླབས་ཞུགས་
པའི་སྐད་སྒྲ་ངན་པ་དེ་གོ་མི་དགོས་པ་ཡིན་ནམ། ངོ་མ་སྡིག་ཉེས་ཆེན་པོ་རེད། ཨ་རོགས།
ཁྱོད་ནི་རིན་ཐང་སྐར་གང་ཡང་མེད་པའི་བུད་མེད་ཅིག་རེད། མོ་ཡང་རིན་ཐང་ཅི་ཡང་
མེད་པའི་བུད་མེད་ཅིག་རེད། ཕོ་གསར་དེ་སྙིང་རེ་རྗེ། ཁོ་ནི་བུད་མེད་ཁྱོད་གཉིས་ཀྱི་ལག་
ཏུ་ལྷུང་བ་རེད། ད་ནི་སྐྱོབ་ཐབས་མི་འདུག” ཁོས་དངན་པ་ཞིག་འཐེན་རྗེས་མུ་མཐུད་དུ་
བཤད་རྒྱུར། “ཁོ་ནི་གདོན་འདྲེ་ཡིས་བསླུས་པ་ཡིན་ངེས། ང་ལ་སྐད་ཆ་འདི་ལས་གཞ
མེད། ཨ། ལྷ་ཆེན་པོ་ལགས། བུད་མེད་འདི་གཉིས་ལ་ཉེས་ཆད་གཅོད་རོགས། ང་ཚོའི་
འཇིག་རྟེན་མི་ཡུལ་གྱི་དབང་སྒྱུར་པ་འདི་དག་ལ་རྒྱལ་ཁྲིམས་མེད་ལ་དྲང་བདེན་ཡང་མི་འདུག”
“དེ་འདྲ་ག་ལ་ཡིན། གལ་ཏེ་ང་ཚོར་ཉེས་པ་ཡོད་ཚེ་འབུད་ཤིང་སྐམ་པོའི་སྟེང་ལ་
བཀྱིགས་ཏེ་མེར་བསྲེག་ཆོག་པ་རེད།” གཞས་གཏོང་མཁན་བུད་མེད་དེས་ཕྱིར་ཚིག་
ལན་བསློག་དོན། “ད་ཆོག་ཐལ། རྒན་པོ་ཁྱོད། ཁྱོད་རང་གི《དམ་པའི་གསུང་རབ》ཀློག་ཏུ
སོང་། ཡེ་ཤུའི་ཆོས་དད་པ་ཞིག་གི་བརྟུལ་ཞུགས་སྐྱོངས། ངས་གཏོང་བཞིན་པ་ནི《ལྷའི་
སྲས་མོ་ཨེན་ནེ་ཡི་གཉེན་སྟོན》ཞེས་པ་དེ་ཡིན། ཤིན་ཏུ་སྙན་པའི་གླུ་གཞས་ཤིག་རེད།
གཞས་འདི་དང་བསྡེབས་ནས་བྲོ་འཁྲབ་ན་ཧ་ཅང་འཚམ།”
ལྕམ་མོ་དེན་གྱིས་མུ་མཐུད་དུ་གཞས་བཏང་བྱུང་། ང་མདུན་ལ་ཕྱིན་པ་ན་མོས་ལམ་
སེང་ངོ་ཤེས་ཏེ་མགྱོགས་པོར་ཡར་ལངས་ནས་སྐད་ཅོར་བརྒྱབ།
“ཨ་ཙི། ཉིད་ལ་སྨོན་འདུན་ཞུ། སྐུ་ཞབས་ལོ་ཁི་ཝོ། ཁྱོད་གློ་བུར་དུ་འདིར་ཡོང་རྒྱུ་
ཞིག་ཅི་ལྟར་དྲན་བྱུང་། ཕ་གིའི་འཇོལ་མོ་གཞིས་ཀར་སྔར་ནས་ཉར་ཚགས་བྱས་ཚར་
ཡོད། ཁྱོད་ཀྱིས་སྔོན་ལ་ང་ཚོར་བརྡ་ཞིག་བརྒྱབ་ན་འགྲིག” “ངས་དེ་རུ་བཀོད་སྒྲིག་བྱས་
ཡོད། སྣེ་ལེན་ཡག་པོ་ཞིག་བྱེད་ངེས་རེད། གལ་ཏེ་ང་མུ་མཐུད་དུ་དེ་རུ་འདུག་འདོད་ཡོད་
ཚེ།” ངས་ལན་བཏབ་དོན། “ང་སང་ཉིན་ཡང་ལམ་ལ་ཆས་དགོས། ཁྱོད་འདི་རུ་གནས་
སྤར་དོན་ཅི་ཡིན།ཤོད་དང་། ལྕམ་མོ་དེན་ལགས།”
“ཁྱོད་ལོན་ཏོན་ལ་ཕེབས་རྗེས་ཅུང་མ་འགོར་བར། ཟེ་ལས་ལས་འཁྱུར་བྱས་པས་སྐུ་
ཞབས་ཧེ་ཟི་ཁི་ལེ་ཧྥུས་ང་འདིར་བོས་ཤིང་། རྗེས་མ་ཁྱོད་ཕྱིར་སླེབས་ན་ཡང་བསྐྱར་བཀོད་
སྒྲིག་བྱེད་ཟེར། ཡིན་ནའང་། ཐོག་མར་ཁྱིམ་ལ་འགྲོ་དང་། ཁྱོད་མདང་དགོང་ཅི་མོའུ་ཏོན་
ནས་ཚུར་ཡོང་བ་ཡིན་ནམ།”
“ང་ནི་འཇོལ་མོ་གཞིས་ཀ་ནས་ཡོང་བ་ཡིན།” ངས་ལན་བཏབ་དོན། “ཁོ་ཚོས་
ཉལ་ཁང་ཞིག་བཀོད་སྒྲིག་བྱེད་པའི་བར་གསེང་དེར། ང་ཚུར་རླུང་ཁའི་རི་ཁྱིམ་ལ་ཁང་
བདག་འཚོལ་དུ་ཡོང་བ་ཡིན། ངེད་གཉིས་བར་གྱི་དོན་དག་མཇུག་སྡོམ་ཞིག་བྱེད་འདོད།
རྗེས་ཕྱོགས་བྲེལ་བྲེལ་ཟིང་ཟིང་གི་ཁྲོད་ནས་ཡང་བསྐྱར་ས་འདིར་ཡོང་རྒྱུའི་གོ་སྐབས་
ཡོད་དཀའ།"
“དོན་དག་ཅི་ཞིག་ཡིན་ནམ། སྐུ་ཞབས།” ནེ་ལིས་དེ་ལྟར་འདྲི་ཞོར་ང་ཁང་པ་
དབུས་མའི་ནང་ཁྲིད་བྱུང་། “ད་ལྟ་ཁོ་ཕྱི་རུ་ཕེབས་སོང་། ཡུད་ཙམ་རིང་ལ་ཕྱིར་མི་ཡོང་།”
“ཁང་གླ་ཡི་སྐོར་ཡིན།” ངས་ལན་བཏབ།
“འོ། དེ་ན་ཁྱོད་ཀྱིས་ཧེ་ཟི་ཁི་ལེ་ཧྥུ་ལྕམ་མོ་ལ་གྲོས་ཡག་པོ་བྱེད་དགོས།” མོས་མུ་
མཐུད་དུ་བསམ་ཚུལ་བརྗོད་དོན། “ཡང་ན་ང་དང་གྲོས་མོལ་བྱས་ན་ཡང་ཆོག མོས་མིག་
སྔར་ད་དུང་དོན་དག་ཇི་ལྟར་ཐག་གཅོད་བྱེད་ཚུལ་བསླབས་མེད། ངས་མོའི་ཚབ་ཏུ་ཐག་
གཅོད་བྱེད་ཀྱིན་ཡོད། མི་གཞན་སུ་ཡང་མེད།”
ངས་ཡ་མཚན་པའི་ཉམས་ཀྱིས་མོར་བལྟས།
“ཨ། རེད་ཡ། ཁྱོད་ཀྱིས་ད་དུང་སྐུ་ཞབས་ཧེ་ཟི་ཁི་ལེ་ཧྥུ་འདས་སོང་བ་གོ་མེད་ཚོད
རེད།” མོས་མུ་མཐུད་དུ་དེ་ལྟར་བཤད།
“ ཨ། ཧེ་ཟི་ཁི་ལེ་ཧྥུ་འདས་ཟིན་ནམ།” ངས་ཡ་མཚན་པའི་ངག་གིས་བཤད་དོན།
“འདས་ནས་དུས་ཡུན་ག་ཚོད་འགོར།”
“ཟླ་བ་གསུམ་འགོར་ཡོད། ཡིན་ནའང་སྔོན་ལ་ཁྱོད་མར་སྡོད། ཞྭ་མོ་ཚུར་སྤྲོད་དང་།
ངས་ཁྱོད་ལ་དོན་དག་ཐམས་ཅད་གསལ་བོར་བཤད་ངེས་ཡིན། ཅུང་སྒུག་དང་། ཁྱོད་ཀྱིས་
ཟ་མ་ཟོས་མེད་ཤས་ཆེ།ཟོས་ཡོད་དམ།”
“ངས་ཅི་ཡང་ཟ་མི་འདོད། འཇོལ་མོའི་གཞིས་ཀར་དགོང་ཟས་གྲ་སྒྲིག་བྱེད་དུ་
བཅུག་ཡོད། ཁྱོད་ཀྱང་མར་སྡོད་དང་། ངས་ཁོ་ཤི་འགྲོ་བ་ནི་རྨི་ལམ་དུ་ཡང་འཁོར་མ་མྱོང་།
ཡང་སྙིང་དོན་དག་ག་འདྲ་བྱུང་ཚུལ་གསལ་བོར་ཤོད་དང་། ཁྱོད་ཀྱིས་ཁོ་ཚོ་ཡུད་ཙམ་རིང་
ལ་ཕྱིར་མི་ཡོང་ཟེར་བ་ནི་ན་གཞོན་ཕོ་མོ་དེ་གཉིས་བསྟན་པ་ཡིན་ནམ།”
“ལོས་ཡིན། ངས་ནམ་རྒྱུན་ཁོ་གཉིས་ལ་ལེ་བདའ་བྱེད་ཀྱིན་ཡོད། མཚན་གུང་ད་
དུང་ཕྱི་རོལ་ཐང་རྒོད་དུ་སྐོར་ཉུལ་བྱས་ན་མི་བཟང་ཟེར་བ་ཡིན། འོན་ཀྱང་ཁོ་ཚོས་ངའི་
སྐད་ཆར་མི་ཉན། ཆེས་མ་མཐའ་ཡང་ཁྱོད་ཀྱིས་ངེད་ཚང་གི་ཆང་རྙིང་ཉུང་ཙམ་ཞིག་
འཐུང་རོགས། མངར་ཆང་དེས་ཁྱོད་ཀྱི་ལུས་ངལ་སེལ་ཐུབ། ཕར་བལྟས་ན་ཁྱོད་ཅུང་ཟད་
ཐང་ཆད་འདུག"
མོས་དེ་ལྟར་བཤད་མ་ཐག་ཆང་ལེན་དུ་ཕྱིན་པས། ངས་ནི་འགོག་བསམ་ཡང་འགོག་
ལོང་མ་བྱུང་། སྐབས་དེར་ཅོ་སེ་ཧྥུ་ཡིས་མོར་ལེ་བདའ་བྱས་དོན། “ལོ་ན་ཚོད་ཁྱོད་ལྟ་བུའི་
བུད་མེད་གཞིས་གཡོག་མ་ཞིག་གིས་ད་དུང་ཐབ་ཚང་དུ་སྐྱེས་པ་བསླུ་འགུགས་བྱེད་པ་
ནི་ངོ་ཚ་དགོས་པའི་བྱ་སྤྱོད་རེད། ངོ་མ་བཙོག་པ་རེད། དེ་འདྲ་རེད་དམ། ད་དུང་དེའི་མི་
ཚད་ཁང་བདག་གི་ཆང་མཛོད་ལས་ཆང་དེམ་དེ་དག་ཀྱང་ཁྱེར་ཡོང་ཕོད། ངས་མིག་གིས་
རིག་རིག་ལ་དོན་དག་འདི་འདྲ་བྱུང་ན། བུད་མེད་ཁྱོད་ཀྱི་ཚབ་ཏུ་ང་ནི་ངོ་ཚ་ནས་བཟོད་
དཀའ།” མོས་གོམ་མཚམས་བཞག་སྟེ་སྐད་ཆ་དེར་ལན་སློག་པ་སོགས་མ་བྱས་པར། མྱུར་
དུ་ཐབ་ཚང་ནང་ཕྱིར་ལོག་བྱུང་བ་དང་། ལག་ཏུ་དངུལ་གྱི་ཆང་དེམ་ཞིག་བཟུང་འདུག
ངས་ལན་གྲངས་དུ་མར་ཆང་ཞིམ་པོ་འདུག་ཅེས་བསྟོད་བསྔགས་ཕུལ་བ་ཡིན།ཆང་འཐུང་
ཚར་རྗེས་མོས་ང་སོང་ཤུལ་གྱི་ཧེ་ཟི་ཁི་ལེ་ཧྥུ་ཡི་དོན་དག་རྣམས་ཞིབ་པར་གླེང་བྱུང་། གལ་
ཏེ་མོས་བཤད་པ་ལྟར་ཡིན་ན་ཁོའི་མི་ཚེའི་མཇུག་སྒྲིལ་སྟངས་ནི་ངོ་མ་ཡ་མཚན་ཞིག་རེད།
“ཁྱོད་ང་ཚོ་དང་ཁ་བྲལ་ནས་གཟའ་འཁོར་གཉིས་འགོར་རྗེས། ཧེ་ཟི་ཁི་ལེ་ཧྥུས་ང་
རང་རླུང་ཁའི་རི་ཁྱིམ་ལ་ཡོང་དུ་བཅུག་བྱུང་། ང་ནི་ཁཱ་སེ་རེན་ལ་ཐུག་འདོད་ཡོད་པའི་
དབང་གིས་ཁོའི་བཀའ་དེ་དགའ་སྤྲོའི་ངང་དང་ལེན་བྱས་པ་ཡིན། ངས་ཐོག་དང་པོར་མོ་
མཐོང་དུས་སེམས་པ་སྐྱོ་ཞིང་ཧ་ལས་དགོས་བྱུང་། མོར་འགྱུར་ལྡོག་ཇི་འདྲའི་ཆེན་པོ་ཞིག་བྱུང་འདུག་ཨང་།”
ཧེ་ཟི་ཁི་ལེ་ཧྥུའི་བསམ་ཚུལ་ལ་འགྱུར་བ་བྱུང་དོན་ཅི་ཡིན་ཁོས་རྒྱུ་མཚན་གཞན་
ཅང་མ་བཤད་མོད། གཙོ་བོ་ཉིན་རྒྱུན་ཁཱ་སེ་རེན་མཐོང་མི་འདོད་ཅིང་། མང་ན་ཉིན་རེར་
ཐེངས་གཉིས་གསུམ་རེ་རིག་ན་ཡང་བཟོད་ཐབས་མེད་པའི་ཚོད་རེད། དེ་བས་ཁོས་འགྲུལ་
ཁང་ཆུང་བ་དེ་ངའི་མལ་སར་བཀོད་སྒྲིག་བྱས་ཤིང་། ངས་ཀྱང་ཁཱ་སེ་རེན་ཡང་རང་གི་
གམ་དུ་བསུས་པ་ཡིན། བཀོད་སྒྲིག་དེ་ལྟར་བྱས་པར་ཁཱ་སེ་རེན་ཡང་དགའ་སྤྲོ་སྐྱེ་ངེས་པ་
ནི་སྨོས་མ་དགོས་པ་ཞིག་རེད། ངས་ནི་ག་ལེར་ལྐོག་ཏུ་གཞིས་ཀ་ནས་དཔེ་དེབ་ཉུང་ཙམ་
ཉུང་ཙམ་རེ་དབོར་ཡོང་བ་ཡིན་ལ། ཞོར་དུ་ཅ་ལག་གཞན་འགའ་ཡང་ཚུར་ཁྱེར་ཡོང་། དེ་
དག་ནི་མོས་སྔོན་ཆད་འཇོལ་མོའི་གཞིས་ཀར་སུན་སྣང་སེལ་བྱེད་ཡིན། ངས་རྗེས་ཕྱོགས་
ང་ཚོའི་འཚོ་བ་ཇེ་ལེགས་སུ་འགྲོ་ངེས་རེད་ཅེས་སྨོན་འདུན་ཡག་པོ་ཞིག་བཅངས་ཡོད་
རུང་། རེ་བ་སྟོང་པ་དེ་ཡུན་རིང་པོར་རྒྱུན་འཁྱོངས་བྱེད་མ་ཐུབ།
ཐོག་མའི་དུས་རིམ་ནང་ཁཱ་སེ་རེན་གྱི་ཡིད་སེམས་ཚིམ་ཡོད་རུང་། ཡུན་རིང་མ་
འགོར་བར་སྡོད་བཟོད་མི་བདེ་བར་གྱུར། དང་པོ་ནི་མོ་ར་སྐོར་གྱི་ཕྱི་ལ་གོམ་གང་ཡང་སྤོ་
རུ་མི་འཇུག་པའི་བཀའ་རྒྱ་དེའི་དོན་དུ་རེད། དཔྱིད་ཀ་ཚེས་ལ་ཉེ་རུང་། མོ་ནི་ད་དུང་
ཁོར་ཡུག་དོག་མོ་ཞིག་ཏུ་བཀག་སྐྱིལ་བྱས་ཡོད་པས་འཁང་ར་ཧ་ཅང་ཆེ། དེར་མ་ཟད་ངས་
ཁྱིམ་ལས་བྱེད་དགོས་པས་ནམ་རྒྱུན་མོའི་གམ་དུ་སྡོད་ཐབས་མེད། མོས་རང་ཉིད་ཧ་ཅང་
ཁེར་རྐྱང་རེད་ཟེར་ཞིང་། ནམ་རྒྱུན་ཐབ་ཚང་དུ་སོང་སྟེ་ཅོ་སེ་ཧྥུ་ལ་ཁ་འཛིང་བྱེད་དགོས་
རུང་རང་ཉིད་གཅིག་པུ་འཇམ་ཐིང་ཐིང་ངང་སྡོད་མི་འདོད་ཟེར། ཁོ་ཚོས་ཁ་རྩོད་ཙག་
ཙིག་རེ་རྒྱུན་ཆད་མེད་པར་རྒྱག་རུང་། ངས་དེར་དོ་སྣང་ཆེན་པོ་མ་བྱས། ཡིན་ནའང་ལན་
རེར་སྦྱིན་བདག་གཅིག་པུས་ཁང་པ་དབུས་མ་བདག་འཛིན་བྱེད་འདོད་པའི་སྐབས་སུ། ཧ་
རེ་ཏོན་ཡང་ཐབ་ཚང་དུ་འཚང་ཁ་རྒྱག་ཏུ་མི་ཡོང་ག་མེད་ཡིན། ཐོག་མར་ཧ་རེ་ཏོན་ཐབ་
ཚང་དུ་ཡོང་བ་མཐོང་འཕྲལ་མོ་ས་གནས་གཞན་དུ་འགྲོ་བའམ། ཡང་ན་སྨྲ་བ་བཅད་དེ་
ང་ལ་ཁྱིམ་ལས་སྒྲུབ་རོགས་བྱེད་ཅིང་། སྐད་ཆ་ཚིག་གཅིག་ཀྱང་མི་བཤད། ཁོས་ཀྱང་ནམ་
རྒྱུན་ངོ་གདོང་ནག་རོག་གེར་ངག་ནས་ཚིག་གཅིག་ཀྱང་མི་སྨྲ་བར་རང་སར་སྡོད་པ་རེད།
མ་གཞི་དེ་ལྟར་ཡིན་རུང་། འོན་ཀྱང་རིང་པོ་མ་ལོན་པར་མོའི་བྱ་སྤྱོད་ལ་འགྱུར་བ་བྱུང་
སོང་། ད་ནི་མོའི་མིག་ནང་དུ་མི་དེ་གཏན་ནས་མེད་པ་ལྟར་བྱེད་མ་ཐུབ། དེ་བས་མོས་ཧ་རེ་
ཏོན་ལ་དཔྱད་བརྗོད་དང་སྐྱོན་བརྗོད་སྣ་ཚོགས་བྱེད་མགོ་བརྩམས་བྱུང་། “བླུན་པོ། སྒྱིད་
ལུག ཁོས་འཚོ་བ་དེ་འདྲ་ཞིག་ཇི་ལྟར་རོལ་ཐུབ་པ་ཡིན་ནམ། ཁོ་མཚན་གང་བོར་དེ་གར་
ཐབ་ཀྱི་མེ་ལྕེ་ལ་ཧྲིག་གེར་ཅེར་ནས་སྡོད་ཐུབ་དོན་ཅི་ཡིན་ནམ། ད་དུང་དེ་ལྟར་ག་ལེར་
གཉིད་འགྲོ་བ་ཅི་ཡིན་ནམ།”
ཞེས་ཧ་ཅང་གོ་བ་ལེན་མི་ཤེས་པའི་རྣམ་འགྱུར་རེ་བསྟན་ཡོང་།
“ཁོ་ནི་ཁྱི་ཞིག་དང་འདྲ། ལྟོས་དང་། ཨེ་ལུན།”
ཐེངས་ཤིག་མོས་དེ་ལྟར་ཟེར། “ད་དུང་ཁོ་ནི་ཤིང་རྟ་འདྲུད་མཁན་རྟ་ཕོ་ཞིག་དང་ཡང་
མི་འདྲ་འམ། ཁོས་རང་གི་ཟ་མ་ཟོས། དེ་ནས་རང་གི་ལས་ཀ་ལོས། དེ་ནས་རང་སར་གཉིད་
འགྲོ། རྟག་ཏུ་དེ་འདྲ་ཞིག་རེད། ཁོའི་ཀླད་པ་ནི་ཇི་འདྲའི་སྟོང་ཞིང་ཐལ་མདོག་ཅན་ཡིན་
སྲིད་དམ། ཁྱོད་ཀྱིས་རྨི་ལམ་ཞིག་རྨིས་མྱོང་ངམ། ཧ་རེ་ཏོན། གལ་ཏེ་ཁྱོད་ཀྱིས་རྨི་ལམ་རྨིས་
མྱོང་ན། རྨི་ལམ་ཅི་ཞིག་ཡིན། ཡིན་ནའང་ཁྱོད་ཀྱིས་རྨི་ལམ་གྱི་ནང་དོན་ཡང་ང་ལ་བཤད་
མི་ཤེས།” བཤད་ནས་མཚམས་དེར་ཐོན་རྗེས་མོས་ཁོ་ལ་ཕུར་ཚུགས་སུ་བལྟས་ཏེ་བསྡད་མོད།
ཁོས་ནི་ལན་ཅི་ཡང་མི་འདེབས་ལ་མོར་མིག་གིས་ལྟ་ཙམ་ཡང་མི་བྱེད།
“ཧ་ལམ་ཁོས་ད་ལྟ་རྨི་ལམ་རྨི་བཞིན་པའི་སྒང་ཡིན་པ་འདྲ།” མོས་མུ་མཐུད་དུ་
བཤད་དོན། “ཁོའི་ཕྲག་པ་འགུལ་གྱིན་གདའ།དེ་ནི་ཁྱིམ་འདིའི་ཁྱི་མོ་ཀྲོའུ་ནོ་ཡིས་འཕག་
འཚག་རྒྱག་པ་དང་འདྲ་བོ་མི་འདུག་གམ། ཁྱོད་ཀྱིས་ཁོ་ལ་དྲིས་དང་། ཨེ་ལུན།”“གལ་ཏེ་ཁྱོད་
ཀྱིས་གུས་ལུགས་ཅུང་ཟད་ཀྱང་མི་ཤེས་ན། ཧ་རེ་ཏོན་གྱིས་སྦྱིན་བདག་
ལ་བཤད་དེ་ཁྱོད་ཐོག་ཁང་དུ་བདའ་ངེས་རེད།” ངས་དེ་ལྟར་བཤད། དོན་ལ་ཁོས་ནི་ཕྲག་
པ་འགུལ་བཞིན་པར་མ་ཟད་ད་དུང་ལག་གཉིས་ཁུ་ཚུར་བཅངས་ཏེ་རང་གི་ཟིལ་ཤུགས་
ངོམས་པར་གྲ་སྒྲིག་བྱེད་ཀྱིན་གདའ།
“ང་ཐབ་ཚང་དུ་ཡོད་དུས་ཧ་རེ་ཏོན་གྱིས་ཁ་མི་གྲག་པའི་རྒྱུ་མཚན་དེ་ངས་ཧ་
གོ་བྱུང་།”
མོས་ཡང་བསྐྱར་འུར་བརྒྱབ་དོན། “ཁོས་ནི་ངས་ཁོ་ལ་འཕྱ་སྨོད་བྱེད་རྒྱུར་དོགས་
པ་རེད། ཨེ་ལུན། ཁྱོད་ཀྱིས་ལྟོས་དང་། ཐེངས་ཤིག ཁོ་གཅིག་པུས་ཡི་གེ་ཀློག་སྟངས་སློབ་
ཀྱིན་འདུག སྐབས་དེར་ངས་ཁོ་ལ་འཕྱ་སྨོད་བྱས་པའི་དབང་གིས། དཔེ་དེབ་ཆ་ཚང་མེར་
བསྲེགས་ཏེ་ད་ནས་བཟུང་དཔེ་ཆ་མི་ཀློག་ཟེར། ཁོ་གླེན་པ་ཞིག་མ་རེད་དམ།”
“དེ་ནི་ཁྱོད་ཀྱིས་མ་རབས་བྱས་པས་མ་ཡིན་ནམ།” ངས་བཤད་དོན། “ལན་ཐོབས།”
“ང་མ་རབས་ཤིག་ཡིན་ཡང་སྲིད།” མོས་མུ་མཐུད་དུ་བཤད་དོན། “ཡིན་ནའང་
ངས་ཁོ་ནི་དེ་འདྲའི་གླེན་པ་བྱང་ཆུབ་ཞིག་ཡིན་པ་ཡིད་ལ་དྲན་མེད། ཧ་རེ་ཏོན། ད་ལྟ་ངས་
ཁྱོད་ལ་དཔེ་དེབ་ཅིག་སྤྲད་ན། ཁྱོད་ཀྱིས་ལེན་སྲིད་དམ། ངས་ཚོད་ལྟ་ཞིག་བྱེད།”
མོས་རང་གིས་ཉེ་ཆར་ཀློག་བཞིན་པའི་དཔེ་དེབ་དེ་ཁོའི་ལག་ཏུ་བཞག་པ་ན། ཁོས་དེ་
མ་ཐག་ཕར་གཡུགས་པ་དང་། ད་དུང་ངག་ལྡབ་ལྡིབ་ངང་གལ་ཏེ་མོས་ད་དུང་རང་ལ་སུན་
པོ་བཟོ་ན་ལམ་སེང་སྐེ་གཅུས་ཏེ་གསོད་ངེས་ཡིན་ཟེར།
“ཆོག་ཐལ། གང་ལྟར་ངས་དཔེ་དེབ་འདི་རུ་འཇོག་ངེས།” མོས་བཤད་དོན། “སྒྲོག་
ཙེའི་འཐེན་སྒམ་ནང་ལ་བཞག་ཡོད། ང་གཉིད་དུ་འགྲོ་རྒྱུ་ཡིན།”
དེའི་རྗེས་མོས་ཁ་རོག་གེར་ང་ལ་ཁོས་དཔེ་དེབ་ལ་རེག་མིན་དོ་སྣང་བྱོས་ཞེས་
གདམས་ཏེ་ཕར་ཕེབས་སོང་།ཡིན་ནའང་ཁོ་ནི་ཚུར་དཔེ་དེབ་ལེན་དུ་མ་ཡོང་། ཉིན་གཉིས་པའི་ཞོགས་པར་ངས་
དེ་ལྟར་བཤད་པ་ན་མོ་ཧ་ཅང་རེ་ཐག་ཆད་བྱུང་། ངས་མོའི་སེམས་སྐྱོ་བཞིན་ཡོད་པ་ཤེས་
ཐུབ་སྟེ། རྒྱུ་མཚན་ནི་ཁོས་རང་གི་ཁོང་ཁྲོ་དང་ལེ་ལོ་མཁྲེགས་འཛིན་བྱས་ཏེ་མི་གཏོང་
བའི་ཕྱིར། མོས་ཀྱང་སེམས་སུ་རང་ལ་ལེ་བདའ་བྱེད་ཀྱིན་ཡོད་དེ། དང་པོ་རང་གིས་ཁོ་
ལ་འཕྱ་སྨོད་བྱས་ཏེ་དཔེ་ཀློག་གི་འདུན་པ་བསད་པ་ནི་ཤིན་ཏུ་མ་འགྲིག་སྙམ་གྱིན་གདའ།
དོན་ལ་ཡང་མོའི་བྱ་སྤྱོད་དེ་ཧ་ཅང་ཐལ་དྲགས་སོང་།
སྟབས་ལེགས་པ་ཞིག་ལ་མོས་ཐབས་སྣ་ཚོགས་བཙལ་ནས་ཁོའི་སེམས་ཀྱི་རྨ་ཁ་
དེ་གསོ་བར་འབད་བརྩོན་བྱེད་ཤེས་འདུག ངས་གྱོན་གོས་ཚ་ནོན་བྱེད་པ་དང་། ཡང་ན་
འགྲུལ་ཁང་དུ་གཏན་ཁེལ་གྱི་ལས་ཀ་གཞན་སྒྲུབ་ཀྱིན་པའི་སྐབས་སོགས་སུ། མོས་སྤྲོ་སྣང་
བསྐྱེད་ཐུབ་པའི་དཔེ་དེབ་འགའ་རེ་ཁྱེར་ཡོང་ནས་ང་ལ་ཀློག་འདོན་བྱེད། ལན་རེར་ཧ་རེ་
ཏོན་ཡང་ཐབ་ཚང་དུ་ཡོད་པའི་སྐབས་དང་འཕྲད་ན། གནད་འགག་གི་དུམ་མཚམས་རེར་
ཐོན་ཚེ་མོས་བསམ་བཞིན་དུ་འདོན་འཕྲོ་བསྐྱུར་ཞིང་། དཔེ་དེབ་དེ་གར་ཁ་ཕྱེ་ནས་བཞག
རྗེས་རང་ཉིད་ཕར་བུད་འགྲོ། མོས་ཡང་དང་བསྐྱར་དུ་ཐབས་ཤེས་དེ་བཀོལ་བ་རེད།
ཡིན་ནའང་ཁོ་ནི་དྲེའུ་ཞིག་དང་འདྲ་བར་ཨུ་ཚུགས་རབ་ཏུ་ཆེ་བ་སུ་ཡིས་ཤེས། གང་
ལྟར་མོའི་བསླུ་བྲིད་ཀྱི་དབང་དུ་གཏན་ནས་མ་ཚུད། དེར་མ་ཟད་ཆར་བ་བབས་པ་ན་ཅོ་སེ་
ཧྥུ་དང་མཉམ་དུ་བསྡད་དེ་རྡོ་ཐ་འཐེན་རྒྱུར་སློབ་སྦྱོང་བྱེད། ཁོ་གཉིས་ནི་མེ་ཐབ་ཀྱི་འགྲམ་
དུ་འཕྲུལ་ཆས་ཀྱི་མི་ལྟར་འགུལ་མེད་དུ་སྡོད། ལོ་ན་རྒན་པ་དེའི་རྣ་བར་སྐྱོན་ཡོད་པས་
མོའི་ཁ་ཚིག་ངན་པ་དེ་དག་ལ་ཉན་མི་དགོས་ཤིང་། ལོ་ན་གཞོན་པ་དེས་ཅི་མི་སྙམ་པའི་
ངང་ནས་མོའི་སྐད་ཆ་ཚིག་གཅིག་ལ་ཡང་ཉན་འདོད་མེད་པའི་རྣམ་འགྱུར་སྟོན། དགོང་
མོ་གནམ་གཤིས་ཡག་དུས་ཁོ་ཕྱི་ལ་རི་དྭགས་རྔོན་དུ་བུད་འགྲོ།
ཁཱ་སེ་རེན་གྱིས་ལན་རེར་དངན་པ་འཐེན་ཞིང་ལན་རེར་གླལ་སྒྱིང་བྱེད། ཡང་ལན་རེར་ང་
ལ་ཨུ་ཚུགས་ཀྱིས་ཁ་བརྡ་བྱེད་རོགས་ཞེས་སྡོད་དུ་མི་འཇུག ཡིན་ནའང་ངས་ཁ་
ཞིག་གྲག་མ་ཐག མོ་ཡང་ར་སྐོར་དང་ཡང་ན་མེ་ཏོག་ལྡུམ་རའི་ནང་བུད་འགྲོ། མཇུག་
མཐར་མོ་ངོ་མ་བྱ་ཐབས་ཟད་སོང་། རེ་ཆད་ཀྱི་ཀློང་ནས་ངུ་བཤུམ་བྱེད་ཞོར་འདི་ལྟར་
གསོན་བསྡད་པས་སྙིང་པོ་ཅི་ཡོད་ཟེར།
སྐུ་ཞབས་ཧེ་ཟི་ཁི་ལེ་ཧྥུ་ནི་སྔར་ལས་ཀྱང་མི་དང་འགྲོགས་འདྲིས་བྱེད་མི་དགའ་བར་
གྱུར་ཞིང་། ཧ་ལམ་ཧ་རེ་ཏོན་ཡང་ཁོའི་ཁང་པའི་ནང་དུ་ཡོང་མི་ཆོག་པའི་ཚོད་རེད། ཟླ་
བ་གསུམ་པའི་ཟླ་མགོ་ཙམ་ལ། ཕོ་གསར་དེ་ཆག་སྒོ་ཞིག་ལ་འཕྲད་སོང་བས་ཉིན་ཁ་ཤས་
རིང་ཐབ་ཚང་ནང་འཛུལ་ནས་མི་སྡོད་ཐབས་མེད་བྱུང་། དེའི་རིང་ལ་ཁོ་ནི་གནས་དེ་གར་
གཏོགས་པའི་ཅ་ལག་ལྟ་བུ་ཞིག་ཏུ་གྱུར། ཁོ་གཅིག་པུ་རི་སྒང་ལ་འགྲོ་དུས་མེ་མདའི་ཁ་ཤོར་
ནས་མདེའུ་ཆག་རོ་ཡིས་དཔུང་བར་རྨས་སྐྱོན་བཟོས་ཏེ་ཁྲག་མང་པོ་བཞུར། དེ་བས་ཁོ་མེ་
ཐབ་ཀྱི་འགྲམ་དུ་དཔུང་བའི་རྨ་ཁ་སོས་རག་བར་སྡོད་དགོས་བྱུང་བ་རེད།
འདས་ལོག་དུས་ཆེན་ལ་སླེབས་བྱུང་། ཅོ་སེ་ཧྥུ་ཡིས་བ་གླང་འགའ་དེད་ནས་ཅི་མོའུ་
ཏོན་གྱི་ཁྲོམ་རར་བསྐྱོད་། ཕྱི་དྲོ་ངས་ཐབ་ཚང་ནང་མལ་གོས་ཚ་ནོན་བྱེད་ཀྱིན་ཡོད། ཧ་རེ་
ཏོན་ནི་ནམ་རྒྱུན་དང་འདྲ་བར་ངོ་གནག་སྟེ་མེ་ཐབ་ཀྱི་འགྲམ་དུ་བསྡད་འདུག ངེད་ཚང་
གི་སྦྱིན་བདག་མ་ཆུང་ཆུང་གིས་ལས་མེད་དོན་མེད་ཀྱི་ངང་ནས་དུས་ཚོད་གཅིག་ལྷག་
ཕར་བསྐྱལ་ཐབས་བྱས་སོང་། མོས་སྒེའུ་ཁུང་གི་ཤེལ་ཡོལ་ངོས་སུ་རི་མོ་སྣ་ཚོགས་འབྲི་
བཞིན་འདུག་ལ། གློ་བུར་དུ་སྐད་དམའ་མོས་སྣ་གླུ་ཞིག་བཏང་ཞིང་། ཡང་ལན་རེར་སྐད་
དམའ་མོས་མིང་ནས་འབོད་ཞོར་མ་སྤུན་མིང་པོའི་ཕྱོགས་ལ་སུན་སྣང་དང་བཟོད་ཐབས་
བྲལ་བའི་མིག་མདངས་ཀྱིས་ཡང་ཡང་ལྟ་བར་བྱེད། ཡིན་ནའང་ཁོས་ནི་རང་གི་རྡོ་ཐ་རྔུབ་
ཀྱིན་མེ་ཐབ་ཁོ་ནར་ཅེར་ནས་སྡོད།
ངས་མོར་ཁྱོད་ཀྱིས་སྒེའུ་ཁུང་གི་འོད་སྣང་བཀག་པས་ངས་ལས་ཀ་
འལས་ཐབས་མི་འདུག་ཅེས་བཤད་པ་ན། མོ་ཡང་རང་འགུལ་གྱིས་རྩིག་ཐབ་ཀྱི་གམ་ལ་བསྣུར་སོང་། ངས་
མོས་ཅི་ཞིག་བྱེད་ཀྱིན་པར་དོ་སྣང་མ་བྱས་མོད། ཡུད་ཙམ་ནས་ཁ་གྲག་མགོ་བརྩམས་པ་གོ་
བྱུང་། “ངས་ད་ལྟ་གཞི་ནས་ཧ་གོ་བྱུང་། ད་ལྟ་ང་ནི་ཁྱོད་རང་ངའི་མ་སྤུན་མིང་པོར་ངོས་
ལེན་བྱེད་རྒྱུར་ཤིན་ཏུ་དགའ་བོ་འདུག གཙོ་བོ་ཁྱོད་ངའི་སྟེང་ལ་གདུག་རྩུབ་ཆེ་ཞིང་རང་
སྣང་གང་ཤར་བྱེད་པ་དེ་འདྲ་མིན་ན།”
ཧ་རེ་ཏོན་གྱིས་མོར་ཁ་ཡ་མ་བྱས།
“ཧ་རེ་ཏོན། ཧྭ་རེ་ཏོན། ཧྭ་རེ་ཏོན། ཁྱོད་ཀྱིས་གོ་སོང་ངམ།"
མོས་མུ་མཐུད་དུ་བཤད།
“ཁྱོད་ཕར་སོང་།”
ཁོས་དེ་ལྟར་སྐད་ལོག་ཅིག་བརྒྱབ་སྟེ་ཨུ་ཚུགས་མཐའ་འཁྱོལ་བྱས།
“ངས་ཁྱོད་ཀྱི་དུ་ཚག་དེ་ཕར་ཁྱེར་འགྲོ།”
མོས་བཤད་ཞོར་སེམས་ཆུང་ངང་ལག་པ་བསྲིངས་ཏེ་ཁོའི་ཁ་ནང་ནས་དུ་ཚག་དེ་
ཕྱིར་ཕྱུངས། ཁོས་ཕྱིར་འཕྲོག་བསམ་མོད་འོན་ཀྱང་མོས་སྔར་ནས་བཅག་ཟིན་པར་མ་ཟད་
མེ་ཐབ་ནང་འཕངས་ཚར་འདུག དེ་བས་ཁོས་ཚིག་རྩུབ་ཅིག་སྨྲས་རྗེས་ཡང་བསྐྱར་དུ་
ཚག་ཅིག་བླངས་བྱུང་། “མཚམས་ཞོག་དང་།”
མོས་སྐད་ཅོར་བརྒྱབ་དོན། “ཁྱོད་ཀྱིས་ཐོག་མར་ངའི་སྐད་ཆར་ཉོན་དང་། འདི་ལྟར་
དུ་སྨུག་ལང་ལོང་འཐིབས་ན། ངས་ཁྱོད་ལ་སྐད་ཆ་བཤད་དཀའ་འདུག”
“ཁྱོད་ངའི་མི་མཐོང་ས་ཞིག་ཏུ་རྒྱུགས།”
ཁོས་གདུག་རྩུབ་དང་བཅས་བཤད་དོན། “ང་ལ་ཁ་ཡ་བྱེད་མི་དགོས།”
“མི་འགྲོ།”
མོས་མཚམས་མི་འཇོག་པར་བཤད་དོན། “ངས་བསམ་བཞིན་དུ་འདི་ལྟར་བྱེད་རྒྱུ་ཡིན། ཐབས་
བཀོད་ཅི་ཞིག་འཐེན་ན་ད་གཟོད་ཁྱོད་ཀྱིས་ང་ལ་ཁ་གྲག་ངེས་པ་ཤེས་མ་བྱུང་།
ཁྱོད་ཀྱིས་མནའ་སྐྱེལ་ནས་ངའི་གསལ་བཤད་ལ་མི་ཉན་པའི་བློ་ཐག་བཅད་ཡོད་ཚོད་རེད།
ངས་ཁྱོད་གླེན་པ་རེད་ཟེར་མྱོང་། ཡིན་ནའང་དེར་ཀུན་སློང་ངན་པ་ཅི་ཡང་མེད། ངས་ཁྱོད་
ལ་མཐོང་ཆུང་བྱས་པ་གཏན་ནས་མིན། ཤོད་དང་། ཁྱོད་ཀྱི་སེམས་སུ་ང་ལ་དོ་སྣང་ཡོད་
པ་ཁོ་ཐག་ཡིན། ཁྱོད་ནི་ངའི་མ་སྤུན་མིང་པོ་རེད། ཁྱོད་ཀྱིས་ཀྱང་ང་རང་ངོས་ལེན་བྱེད་
ལོས་དགོས།”
“ང་ཁྱོད་ལ་ཁ་བརྡ་བྱེད་རྒྱུ་ཅང་མེད། ཁྱོད། ད་དུང་ཁྱོད་ཀྱི་རང་རློམ་གྱི་ཉམས་
འགྱུར་དེ། ད་དུང་ཁྱོད་ཀྱིས་མི་གཞན་ལ་ལད་ཟློས་བྱེད་པའི་མཐོང་ཆུང་གི་ཁ་ཚིག་དེ་
ཚོ།” ཁོས་ལན་བཏབ་དོན། “ངའི་རྣམ་ཤེས་དང་ལུས་ཕུང་མཉམ་དུ་དམྱལ་བའི་མེ་འོབས་
ནང་ལྷུང་དགོས་རུང་། ཁྱོད་ལ་མིག་ཟུར་ཙམ་གྱིས་ཀྱང་བལྟ་མི་འདོད། ཁྱོད་ཕར་རྒྱུགས་
ཤིག མགྱོགས་པོ་ཕར་རྒྱུགས། ང་དང་ཐག་རིང་ས་ཞིག་ཏུ་སོང་།
ཁཱ་སེ་རེན་གྱིས་སྨིན་མ་བསྡུས་ནས་ཕྱིར་སྒེའུ་ཁུང་འགྲམ་གྱི་འདུག་སྟེགས་སྟེང་ལོག་
བྱུང་། མོས་ཁ་ཤར་སོ་འདེབས་ཀྱིན་ཨུ་ཚུགས་ཀྱིས་སྣ་གླུ་ཞིག་གཏོང་ཁུལ་བྱེད་མོད། སྐད་
གདངས་ནི་ཡ་མ་བརླ་ཞིག་ཏུ་གྱུར་འདུག་ལ། ཕལ་ཆེར་བཟོད་མ་ཐུབ་པར་སྐད་ཆེན་པོ་
བཏོན་ནས་ངུ་འདོད་ཡོད་པ་འདྲ།
“ཁྱོད་དང་མ་སྤུན་སྲིང་མོ་གཉིས་ཀ་འགྲིག་མཐུན་ཡོང་ན་བཟང་བ་རེད། སྐུ་ཞབས་
ཧ་རེ་ཏོན།”
ངས་ཁོ་གཉིས་ཀའི་བར་ལ་འཚང་སྟེ་བཤད་དོན། “ད་ལྟ་མོ་རང་སྔར་བྱས་ཀྱི་བྱ་སྤྱོད་
ལ་འགྱོད་པ་སྐྱེ་བཞིན་འདུག ཁྱོད་ལ་གནོད་པ་བཟོས་པ་ནི་མོའི་ནོར་འཁྲུལ་རེད། འགྲིག་
མཐུན་བྱུང་ན་ཁྱོད་ལ་ཕན་ཐོགས་མང་པོ་ཡོད ། ཁྱོད་མོ་དང་འགྲོགས་དང་། ལེགས་ཕྱོགས་
ཀྱི་འགྱུར་བ་མང་པོ་ཐེབས་ངེས།”“མོ་དང་འགྲོགས་ཟེར་རམ།”
ཁོས་འུར་བརྒྱབ་དོན། “དེ་ལྟར་ཡོང་སྲིད་དམ། མོ་ང་ལ་སྡང་། མོས་ང་ནི་ཁོའི་གཞིས་
གཡོག་ཅིག་བྱེད་པའི་ཐོབ་ཐང་ཡང་མེད་སྙམ་འདུག མི་དགོས། ཐ་ན་ང་རྒྱལ་པོའི་ཁྲི་
ལ་མངལ་གསོལ་རྒྱུ་ཡིན་ཟེར་རུང་། ངས་ད་ནི་མོར་ངོ་དགའ་བྱེད་ཆེད་འཕྱ་སྨོད་མྱོང་
མི་འདོད།”
“ང་ཁྱོད་ལ་སྡང་བ་མ་རེད། ཁྱོད་ང་ལ་སྡང་བ་རེད།”
ཁཱ་སེ་རེན་གྱིས་ངུ་ཞོར་དེ་ལྟར་ཟེར། ད་ནི་མོས་རང་སེམས་ཀྱི་སྐྱོ་གདུང་ནོན་ཐུབ་མ་
སོང་། “ཁྱོད་ང་ལ་སྡང་ཚད་ནི་སྐུ་ཞབས་ཧེ་ཟི་ཁི་ལེ་ཧྥུ་ལས་ཞན་པ་ཞིག་མ་རེད། ད་དུང་
ཁོ་ལས་ཀྱང་ཅུང་ཟད་དྲག་པ་འདྲ།”
“མིག་ལ་གཟན་པའི་རྫུན་རྐྱལ་ཁྱོད།"
ཧ་རེ་ཏོན་གྱིས་བཤད་རྒྱུར། “ཁྱོད་ཀྱིས་བཤད་པ་དེ་ལྟར་ཡིན་ན། ངས་ཁོ་ལ་ཁོང་ཁྲོ་
སློང་དོན་ཅི་ཡོད། ཉུང་མཐའ་ཡང་ཐེངས་བརྒྱ་ལྷག་ལ་ངས་ཁྱོད་ཀྱི་ཆེད་དུ་ཁོ་ལ་ཁོང་ཁྲོ་
བསླངས་མྱོང་། ཡིན་ནའང་། ཁྱོད་ཀྱིས་ད་དུང་ང་ལ་འཕྱ་སྨོད་དང་ཁྲེལ་དགོད་བྱེད། ངས་ནི་
སྐབས་དེར་རང་ཉིད་རླུང་རྟ་རྒུད་པས་རང་སྡུག་རང་ཁུར་བྱས་པར་བརྩིས་ཆོག ད་ནི་ང་ཕྱི་ལ་
འགྲོ་རྒྱུ་ཡིན། ཁྱོད་ཀྱིས་ང་ཐབ་ཚང་ནས་ཕྱི་ལ་དེད་པ་རེད་ཟེར་རྒྱུ་ཡིན།”
“ཁྱོད་ཀྱིས་ངའི་ཆེད་དུ་མང་པོ་བསྒྲུབས་པ་ངས་མ་ཤེས་པ་རེད།”
མོས་ལན་འདེབས་ཞོར་མིག་ཆུ་ཕྱིས། “སྐབས་དེར་ང་ནི་སེམས་པ་རབ་ཏུ་སྡུག་པས་
ཁྱོད་ཚོ་མི་ཚང་མའི་སྟེང་ལ་འཚིག་པ་ཟ། ཡིན་ནའང་ད་ལྟ་ངས་ཁྱོད་ལ་དགོངས་དག་ཞུ་
བཞིན་ཡོད། ཁྱོད་ཀྱིས་ང་ལ་གུ་ཡངས་གནང་རོགས། ད་ནི་ངས་ཅི་ལྟར་བྱས་ན་འགྲིག་གམ།”
མོ་ཕྱིར་རྩིག་ཐབ་ཀྱི་གམ་དུ་ལོག་ཅིང་། བློ་ཁོག་ཡངས་པོས་ལག་ཟུང་ཕར་བསྲིངས།
ཡིན་ནའང་ཁོ་ནི་ངོ་རབ་ཏུ་གནག་ཅིང་ཁོང་ཁྲོས་འབར་ལ་ཁད་བྱེད་ཀྱིན་འདུག་སྟེ། གློག་དམར་
འཁྱུག་ལ་ཉེ་བའི་སྤྲིན་ནག་དང་འདྲ་ཞིང་། ཁུ་ཚུར་གཉིས་དམ་དུ་བསྡམས་ཏེ་མིག་
ཟུང་གིས་པང་གཅལ་ལ་ཅེར་འདུག
ཁཱ་སེ་རེན་གྱིས་ལྷན་སྐྱེས་ཀྱི་རྣམ་རིག་ལ་བརྟེན་ནས་ཁོའི་རྣམ་འགྱུར་དེ་ནི་ཨུ་
ཚུགས་ཀྱི་རང་གཤིས་ལྷང་ལ་མངོན་པ་ལས། མ་གཞི་ནས་རང་ལ་སྡང་བའི་རྟགས་མཚན་
མིན་པ་ཤེས་ཡོད། དེ་བས་མོས་རེ་ཞིག་ཐེ་ཚོམ་བཟུང་རྗེས་ཁོག་སྟོད་སྒུར་ཙམ་བྱས་ནས་
ཁོའི་འགྲམ་པར་འོ་ཡང་མོ་ཞིག་བྱས་སོང་།
མ་རབས་པྲ་ཆིལ་དེས་ངས་མོའི་བྱ་སྤྱོད་དེ་མཐོང་མེད་སྙམ་སྟེ། ལུས་པོ་ཡར་དགྱེ་
ནས་ཕྱིར་སྒེའུ་ཁུང་འགྲམ་གྱི་འདུག་སྟེགས་སྟེང་ཞི་དུལ་ལྷིང་འཇགས་ངང་བསྡད་སོང་།
ངས་དང་ལེན་བྱེད་དཀའ་བའི་ཉམས་ཀྱིས་མགོ་བོ་ཕར་གཡུག་ཚུར་གཡུག་ཙམ་བྱས་པ་ན།
མོའི་གདོང་ནི་ངོ་ཚའི་དབང་གིས་དམར་པོར་གྱུར་ཞིང་ང་ལ་ཤུབ་བུར་སྨྲས་དོན།
“ལྟོས་དང་། ངས་ཅི་ཞིག་བྱེད་ཐུབ་བམ། ཨེ་ལུན། ཁོས་ལག་འཇུ་མི་བྱེད་ལ། ང་ལ་
མིག་གིས་ཀྱང་མི་ལྟ། གང་ལྟར་ཐབས་བཀོད་ཅིག་འཐེན་ནས་ང་ཁོ་ལ་སྤྲོ་བ་ཡོད་པར་མ་
ཟད། ཁོ་དང་གྲོགས་པོ་བྱེད་འདོད་པའི་རྣམ་འགྱུར་སྟོན་དགོས།”
འོ་དེས་ཧ་རེ་ཏོན་ལ་མོའི་ནང་སེམས་ཤེས་སུ་བཅུག་སོང་བ་འདྲ། དུས་ཚོད་སྐར་མ་
ཁ་ཤས་རིང་ཁོས་རང་གི་ངོ་གདོང་གཞན་ལ་རིག་ཏུ་མི་འཇུག་ལ། ཡུད་ཙམ་ནས་ཁོས་མགོ་
བོ་ཡར་དགྱེ་དུས་སེམས་པ་ཟིང་ལོང་དུ་གྱུར་ཞིང་། རང་གི་མིག་གིས་ཕྱོགས་གང་ལ་བལྟ་
དགོས་པ་ཡང་མི་ཤེས་པར་གྱུར་འདུག
ཁཱ་སེ་རེན་གྱིས་ཧ་ཅང་ཞིབ་ཚགས་ངང་དཔེ་དེབ་ཡག་པོ་ཞིག་ཤོག་བུ་དཀར་པོས་
ལེགས་པར་བཏུམས་ཤིང་དར་གོས་ཡུག་གཅིག་གིས་མདུད་རྗེས། སྟེང་དུ་ཧྭ་རེ་ཏོན་ཨེན་
ཧྲབ་ལ་ཕུལ་ཞེས་ཡི་གེ་འགའ་བྲིས་པ་དང་། དེ་ནས་ང་རང་ཕོ་ཉར་མངགས་ཏེ་ལེགས་
སྐྱེས་དེ་ཉིད་སྟེར་ཡུལ་གང་དེར་འཕྲོད་པར་གྱིས་ཟེར།“ཁོ་ལ་འདི་ལྟར་ཤོད། གལ་ཏེ་ཁོས་
ལེགས་སྐྱེས་འདི་བླངས་ཚེ་རྗེས་ཕྱོགས་ངས་ཁོ་
ལ་ཡི་གེ་ཀློག་སྟངས་ཡག་པོ་ཁྲིད་ཆོག ” མོས་བཤད་རྒྱུར། “གལ་ཏེ་ཁོས་དང་ལེན་མ་
བྱས་ཚེ། ང་ཐོག་ཁང་དུ་འགྲོ་ངེས་ཡིན། རྗེས་ཕྱོགས་ཁོ་ལ་སུན་པོ་གཏན་ནས་མི་བཟོ།”
ངས་དཔེ་དེབ་དེ་ཕར་ཁྱེར་ནས་སྐད་བསྐུར་བ་ཡང་ཇི་བཞིན་དུ་ཁོ་ལ་བཤད་པ་ཡིན།
སྐབས་དེར་ང་མངགས་མཁན་དེས་རྒྱང་ནས་ཞིབ་ལྟ་བྱས་ཏེ་བསྡད་འདུག ཧ་རེ་ཏོན་གྱིས་
གང་ལྟར་ཡང་ཁོའི་སྤར་ཁ་ཕྱེ་ནས་དཔེ་དེབ་བླངས་མ་བྱུང་། མཐར་ངས་དེབ་དེ་ཁོའི་པུས་
མགོར་བཞག་རྗེས་ཕྱིར་ལོག་པ་ཡིན་ལ། ཁོས་ཀྱང་ཅལ་སྒྲ་དང་བཅས་དེབ་དེ་ཐད་ཀར་དུ་
ས་རུ་འཕངས་མ་སོང་།དེ་བས་ང་ཡང་ཕྱིར་རང་གི་ལས་ཀ་བསྒྲུབ་ཏུ་ཕྱིན་པ་ཡིན།
ཁཱ་སེ་རེན་གྱིས་མགོ་དང་ལག་པ་ཆ་ཚང་སྒྲོག་ཙེའི་སྒང་ལ་བསྙེས་ཏེ་བསྡད་འདུག
ཡུད་ཙམ་ནས་མོའི་རྣ་ལམ་དུ་ཁོས་ག་ལེར་དཔེ་དེབ་ཀྱི་ཕྱི་ཐུམ་བཀྲོལ་བའི་སྒྲ་ཞིག་གོ་
བྱུང་། དེར་མོ་ཡང་རྐང་འཇབ་ལག་འཇབ་ཀྱི་ངང་ནས་ཕར་སོང་ཞིང་། དལ་བུར་མོའི་
མ་སྤུན་མིང་པོའི་གམ་དུ་སར་བསྡད་བྱུང་། ཁོ་ནི་ལུས་པོ་འདར་སིག་རྒྱག་ཞོར་ངོ་མདོག་
དམར་པོར་གྱུར་ཞིང་། སྔོན་མའི་རྩིང་སྤྱོད་དང་གདུག་རྩུབ། སྲ་མཁྲེགས་མཐའ་དག་
གངས་ལ་ཉི་འོད་ཕོག་པ་བཞིན་གར་སོང་ཆ་མེད་དུ་གྱུར། ཁོས་ནི་ཐོག་མར་སྤོབས་པ་ཆེར་
བསྐྱེད་ཀྱིས་ཁ་ཞིག་གྲགས་ཏེ་མོའི་འཇམ་དུང་དུང་གི་དོགས་འདྲིའི་མིག་མདངས་དང་རེ་
ཞུ་ལ་ལན་ཡང་འདེབས་མི་ཕོད་པར་སྣང་།
“ཁྱོད་ཀྱིས་ང་ལ་གུ་ཡངས་གནང་བ་ཡིན་ཞེས་བརྗོད་རོགས། ཧ་རེ་ཏོན། ཤོད་དང་།
ཁྱོད་ཀྱིས་སྐད་ཆ་ཚིག་གཅིག་བཤད་པས་ཀྱང་ང་རང་དགའ་རུ་འཇུག་ཐུབ།”
ཁོས་ལྡབ་ལྡིབ་ངང་ཅི་ཞིག་བཤད་མོད་གང་ལྟར་ངས་ནི་གསལ་བོ་ཞིག་གོ་མ་བྱུང་།
“དེ་ན་ཁྱོད་ངའི་གྲོགས་པོ་བྱེད་རྒྱུར་འཐད་པ་ཡིན་ནམ།”
ཁཱ་སེ་རེན་གྱིས་ཡང་བསྐྱར་གཏིང་འདྲི་ཞིག་བྱས།“མ་རེད། ཁྱོད་ནི་རྗེས་ཕྱོགས་ངའི་
ཆེད་དུ་མི་ཚེ་གང་བོར་འགྱོད་པ་དང་ངོ་ཚས་
མནར་ངེས་རེད།” ཁོས་ལན་བཏབ་དོན། “ཁྱོད་ང་ལ་ཆ་རྒྱུས་ཇི་ལྟར་ཡོད་ན། དེ་ལྟར་ང་
ནི་ཁྱོད་ཀྱི་ངོ་ཚ་ཞིག་ཏུ་བརྩི་ངེས།དེ་ནི་ངས་བཟོད་ཐབས་བྲལ།"
“དེ་ན་ཁྱོད་ངའི་གྲོགས་པོ་བྱེད་མི་འདོད་དམ།”
མོས་དེ་ལྟར་དྲིས་ཤིང་དགོད་ཙམ་བྱས། འཛུམ་མདངས་དེ་ནི་སྦྲང་རྩི་ལྟར་ཞིམ་མངར་
ལྡན། མོ་ཡང་བསྐྱར་ཁོའི་གམ་ལ་བཏུད་བྱུང་།
དེའི་རྗེས་ནས་ཁོ་གཉིས་ཀས་ལབ་གླེང་ཅི་ཞིག་བྱེད་ཀྱིན་པ་ངས་གོ་མ་བྱུང་། ཡིན་
ནའང་ཡུད་ཙམ་ནས་ང་ཕྱིར་འཁོར་ཏེ་ལྟ་དུས་ལང་ཚོའི་འོད་མདངས་འཁྱུག་པའི་ངོ་གདོང་
གཉིས་ཤིན་ཏུ་ཐག་ཉེ་བར་བཅར་ཡོད་ལ། མཉམ་དུ་དང་ལེན་བྱས་ཚར་བའི་དཔེ་དེབ་
དེ་ཀློག་གིན་འདུག ད་ནི་སྔོན་མའི་མེ་ཆུ་འགལ་བ་ལྟ་བུའི་དགྲ་ཟླ་ཟུང་གཅིག་རྨང་ནས་
གྲོས་འཆམ་བྱུང་སྟེ་མཛའ་བརྩེའི་མནའ་འབྲེལ་གསར་བ་ཞིག་གྲུབ་པར་ཐེ་ཚོམ་མི་འདུག
ཀློག་གིན་པའི་དཔེ་དེབ་དེའི་ནང་དུ་མཛེས་ཤིང་བྲིས་ལེགས་པའི་བར་བཅུག་རི་
མོ་མང་པོ་ཡོད། ཁོ་གཉིས་ཀས་བློ་རྩེ་གཅིག་སྒྲིམ་གྱིས་དཔེ་དེབ་ལ་ལྟ་བཞིན་འདུག་
ཅིང་། ཕན་ཚུན་ལ་ཁེན་ནས་ས་རུ་བསྡད་པར་བལྟས་ན་སེམས་ཁམས་ཧ་ཅང་སྐྱིད་ཀྱིན་
ཡོད་ཚོད་རེད། དེ་བས་མཐར་ཅོ་སེ་ཧྥུ་ཕྱིར་ཁྱིམ་དུ་སླེབས་ན་ཡང་ཁོ་གཉིས་གནས་དེ་གར་
འགུལ་ཙམ་ཡང་མི་བྱེད། སྙིང་རྗེ་འོས་པའི་རྒན་པོ་དེས་ཁཱ་སེ་རེན་དང་ཧ་རེ་ཏོན་ཨེན་
ཧྲབ་གཉིས་རྐུབ་སྟེགས་རིང་པོ་ཞིག་གི་སྟེང་མཉམ་དུ་བསྡད་ཡོད་པར་མ་ཟད། ད་དུང་
མོའི་ལག་པ་ཁོའི་ཕྲག་སྟེང་དུ་བཞག་ཡོད་པ་མཐོང་རྗེས་ཧ་ལས་སོང་། ཁོས་རང་གི་གཅེས་
ཕྲུག་དེས་མོ་ཉེ་སར་བཏུད་དུ་འཇུག་དོན་རྩ་བ་ཉིད་ནས་ཧ་མ་གོ མཐོང་ལམ་གྱི་སྣང་ཚུལ་
དེས་ཁོ་ལ་རྡུང་རྡེག་དྲག་པོ་ཞིག་བཏང་བ་འདྲ། དེ་བས་མཚན་མོ་དེར་ཁོས་དོན་དེའི་
ཐད་དུ་སྐད་ཆ་ཚིག་གཅིག་ཀྱང་མི་ཤོད་པར་གྱུར་ཞིང་། ནང་སེམས་ཀྱི་ཁོང་ཁྲོ་དང་སྐྱོ་བ་
མཐའ་དག་དབུགས་རིང་བསྟུད་མར་འབྱིན་པ་ལས་ཕྱི་ལ་ཕྱུངས་སོང་། སྐབས་དེར་ཁོས་
སྒམ་ཚུགས་དང་བཅས་རང་གི་དམ་པའི་གསུང་རབ་ཀྱི་དེབ་དེ་སྒྲོག་ཙེའི་སྟེང་གཅལ་དུ་
བཀྲམས་ཤིང་། ཡང་ཕུ་ཐུང་ལས་དེ་རིང་ཉོ་ཚོང་ལ་བརྟེན་ནས་ཐོབ་པའི་ཤོག་སྒོར་རྙིང་
ཧྲུལ་དེ་ཚོ་དཔེ་དེབ་སྟེང་བཞག་པ་དང་། མཇུག་མཐར། ཁོས་ཧ་རེ་ཏོན་རྐུབ་སྟེགས་སྟེང་
ནས་ཕར་ལ་བོས་སོང་།
“འདི་དག་སྦྱིན་བདག་ལ་སྤྲོད་དུ་སོང་། བྱིས་པ།”
ཁོས་བཤད་རྒྱུར། “སྒོར་མོ་སྤྲད་རྗེས་དེ་གར་སྡོད་དང་། ང་ཐོག་ཁའི་རང་གི་ཁང་པའི་
ནང་འགྲོ་རྒྱུ་ཡིན། ཁང་པ་འདིའི་ནང་དུ་ངོ་མ་སྡོད་ཐབས་མི་འདུག ཧ་ཅང་ཐལ་དྲགས་
སོང་། ང་ཚོ་སྔ་ས་ནས་ཕར་འགྲོ། སྡོད་གནས་གཞན་ཞིག་འཚོལ་དུ་འགྲོ།”
“ཤོག་དང་། ཁཱ་སེ་རེན། ང་ཚོ་ཡང་སྔ་ས་ནས་འགྲོ། ངས་གྱོན་གོས་ཐམས་ཅད་ཚ་
ནོན་བྱས་ཚར། ཁྱོད་འགྲོ་རྩིས་ཡོད་དམ།” “ད་དུང་དུས་ཚོད་བརྒྱད་པར་ཡང་ཐོན་མེད།
མོས་ལན་འདེབས་ཞོར་ཧ་ཅང་མི་འཐད་པའི་ངང་ནས་ཡར་ལངས་བྱུང་། “ཧ་རེ་
ཏོན། ངས་དཔེ་དེབ་འདི་ཐབ་ཀའི་སྟེང་འཇོག་ངེས། སང་ཉིན་ཡང་བསྐྱར་དཔེ་དེབ་ཁ་
ཤས་ཁྱེར་ཡོང་།
“ཁྱོད་ཀྱིས་དཔེ་དེབ་ཅི་ཞིག་བཞག་རུང་།ངས་ཚང་མ་ཁང་པ་དབུས་མར་ཁྱེར་རྒྱུ་ཡིན།”
ཅོ་སེ་ཧྥུས་བཤད་རྒྱུར། “སྐབས་དེར་ཁྱོད་ཀྱིས་རྙེད་ཐུབ་རྒྱུ་དཔེ་མི་སྲིད།”
“ད་ཆོག་ཐལ། ཁྱོད་ཀྱིས་གང་འདོད་བྱོས།”
ཁཱ་སེ་རེན་གྱིས་དེ་མ་ཐག་གལ་ཏེ་ཁོས་རང་གི་དཔེ་དེབ་ལ་ལག་པས་རེག་ཕོད་ཚེ།
མོས་ཀྱང་ཁོའི་དཔེ་དེབ་དེ་དག་རང་དགར་མི་བསྐྱུར་བ་གསལ་བསྒྲགས་བྱས་སོང་། མོ་ཧ་
རེ་ཏོན་གྱི་ཉེ་འགྲམ་བརྒྱུད་ནས་ཕར་འགྲོ་དུས་དགོད་ཙམ་བྱས་ཤིང་། གླུ་ཆུང་ཞིག་གཏོང་
ཞོར་ཐོག་ཁར་བསྐྱོད། མོ་ཁྱིམ་འདིར་ཡོང་ནས་ད་བར་དུ་སེམས་ཁམས་དེ་འདྲ་སྐྱིད་པོ་
ཞིག་བྱུང་མ་མྱོང་བ་ངས་ཚིག་ཐག་གཅོད་ཐུབ། མ་མཐའ་ཡང་སྔོན་ཆད་ལིན་ཏོན་ལ་བལྟ་
རུ་ཡོང་ཐེངས་འགའ་ཕུད་རྗེས་དེ་འདྲ་ཡིན་ངེས།
དེ་ལྟར་མ་སྤུན་གཅེན་སྲིང་གཉིས་འགྲིག་མཐུན་བྱུང་རྗེས་མཛའ་བརྩེའི་འབྲེལ་བ་
མགྱོགས་མྱུར་ངང་ཇེ་དམ་དུ་གྱུར། མཚམས་ལན་རེར་འགལ་བ་ཆུང་ཆུང་རེ་བྱུང་མྱོང་ན་
ཡང་གནད་དོན་ཆེན་པོ་མི་འདུག རེ་སྨོན་ཁོ་ནས་ཨེན་ཧྲབ་སྐད་ཅིག་ཉིད་ལ་སྤྱོད་ཡོན་
གཉིས་ལྡན་ཅན་ཞིག་ཏུ་བསྒྱུར་ག་ལ་ཐུབ། དེའི་ཁར་ངེད་ཚང་གི་སྲས་མོ་ཡང་མཚན་ཉིད་
རིག་པ་བ་མིན་ལ་སྤྱོད་ཡོན་གཉིས་ལྡན་གྱི་དཔེ་ལེགས་མི་སྣ་ཞིག་ཀྱང་མ་ཡིན་མོད། འོན་
ཀྱང་སེམས་པ་གཉིས་འདུན་མ་གཅིག་ལ་ཕྱོགས་པ་སྟེ། གཅིག་གིས་བརྩེ་བ་དང་བཅས་
གཞན་ལ་གུས་ལུགས་ཁྲིད་པར་འདོད་ཅིང་། གཞན་ཅིག་ཤོས་དེས་བརྩེ་བ་དང་བཅས་ཕ་
རོལ་པོའི་གུས་བརྩི་ཐོབ་ཐབས་ལ་འབད་ཀྱིན་ཡོད། ཁོ་གཉིས་ཀས་མཐར་ཐུག་གི་དམིགས་
ཡུལ་གཅིག་ལ་མཉམ་དུ་བརྩོན་བཞིན་པ་རེད། ཁྱོད་ཀྱིས་ལྟོས་དང་། སྐུ་ཞབས་ལོ་ཁི་ཝོ།
ཧེ་ཟི་ཁི་ལེ་ཧྥུ་ལྕམ་མོའི་སེམས་འགུགས་རྒྱུ་ནི་ཇི་འདྲའི་སླ་བ་ལ་ཨང་། ཡིན་ནའང་ད་ལྟ་
ང་ནི་སྔོན་ཆད་ཁྱོད་ཀྱིས་དོན་དེར་ཚོད་ལྟ་མ་བྱས་པར་དགའ་སྤྲོ་སྐྱེ་བཞིན་ཡོད། ངའི་ཚེ་
འདིའི་རེ་སྨོན་མཐའ་དག་ལས་ཆེས་ལེགས་ཤོས་ནི་ན་གཞོན་འདི་གཉིས་མཐུན་སྦྲེལ་ཡོང་
རྒྱུ་དེ་ཡིན། རྗེས་ཕྱོགས་ཁོ་གཉིས་ཀས་དངོས་སུ་གཉེན་སྟོན་བྱེད་པའི་སྐབས་དེར། ངས་
ནི་མི་གཞན་སུ་ཞིག་ལ་ཡང་ཡིད་སྨོན་མི་བྱེད། སྐབས་དེར་ངས་དབྱིན་ཇིའི་རྒྱལ་ཁམས་
ཡངས་པོའི་ཁྱོན་དུ་རང་ཉིད་ལས་བདེ་སྐྱིད་ལྡན་པའི་བུད་མེད་གཞན་ཞིག་ཡོད་མི་སྲིད་
འདོད་ངེས།

ལེའུ་སོ་གསུམ་པ།

གཟའ་ཟླ་བའི་ཞོགས་པར། ཨེན་ཧྲབ་ཀྱིས་ད་དུང་ཡང་ཁོའི་རྒྱུན་ལྡན་གྱི་ལས་ཀ་བྱེད་
ཐབས་མ་བྱུང་བར་ཁྱིམ་དུ་བསྡད་ཡོད། ཡུན་རིང་མ་འགོར་བར་ངས་ནི་ལྟ་སྐྱོང་བྱེད་ཀྱིན་
པའི་ཁཱ་སེ་རེན་སྔོན་ཆད་ལྟར་རང་གི་གམ་དུ་འགོག་ཐབས་མི་འདུག་པ་ཤེས་བྱུང་།
མོ་ང་ལས་ཀྱང་སྔ་མོར་ལངས་ཏེ་ཐོག་ཁང་ནས་མར་བབས་འགྲོ་ཞིང་། མེ་ཏོག་ལྡུམ་
རའི་ནང་སོང་ནས་རང་གི་མ་སྤུན་མིང་པོས་དེ་རུ་ལས་ཀ་ཡང་མོ་རེ་ལས་ཀྱིན་པར་ལྟ་
བར་བྱེད། རྗེས་ནས་ང་ཁོ་གཉིས་ཞོགས་ཟས་ཟ་རུ་ཤོག་ཅེས་འབོད་དུ་འགྲོ་དུས། ཁོས་མོའི་
ཁར་ཉན་ནས་གླ་ཤིང་དམར་པོ་དང་གླ་ཤིང་ཐུང་ངུ་ཚོམ་བུར་སྐྱེས་པ་དེ་དག་གི་དཀྱིལ་
དུ་ས་སྟོང་ཆེན་པོ་ཞིག་བསློགས་ཤིང་། འཇོལ་མོའི་གཞིས་ཀ་ནས་མེ་ཏོག་དང་ལྗོན་ཤིང་
འགའ་རེ་ཚུར་དྲངས་ཏེ་འདེབས་འཛུགས་ཅི་ལྟར་བྱེད་རྒྱུའི་སྐོར་ལ་གྲོས་མོལ་བྱེད་ཀྱིན་
པའི་སྒང་རེད།
ང་རང་སྐྲག་ཐག་ཆོད་སོང་། དུས་ཚོད་ཕྱེད་ཀ་ཙམ་གྱི་རིང་ལ་གཏོར་བརླག་དེ་འདྲ་
ཆེན་པོ་ཞིག་བྱས་འདུག གླ་ཤིང་ནག་པོ་དེ་དག་ནི་ཅོ་སེ་ཧྥུ་ཡིས་བཙུགས་པ་ཡིན་ལ། ཁོས་
ནམ་རྒྱུན་རང་གི་གཅེས་ནོར་ལྟ་བུར་བརྩི་བ་རེད། མོས་ཏག་ཏག་དེ་དག་གི་དཀྱིལ་དུ་མེ་
ཏོག་ར་བ་ཞིག་བསྐྲུན་འདོད་པ་ཡིན་ཚོད་འདུག
“ཡག་ཐག་ཆོད་འདུག གལ་ཏེ་ཁོས་དོན་འདི་ཤེས་ཚེ། དེ་མ་ཐག་སྦྱིན་བདག་བོས་ཡོང་སྟེ་
རྙོག་དྲ་ཇི་འདྲ་བཟོ་མིན་བཤད་དཀའ།” ངས་སྐད་ཅོར་བརྒྱབ་དོན། “ཁྱོད་ཚོས་
འདི་ལྟར་ར་སྐོར་ནང་དུ་རང་སྣང་གང་དྲན་བྱེད་ཀྱིན་ཡོད་དམ། དོན་འདིའི་ཆེད་དུ་ད་ནི་
རྩོད་རྙོག་ཆེན་པོ་ཞིག་འབྱུང་ངེས་རེད། ལྟོས་སྡོད་དང་། རྙོག་དྲ་མེད་མི་སྲིད། སྐུ་ཞབས་ཧ་
རེ་ཏོན། ངས་ཧ་གོ་མ་བྱུང་། ཁྱོད་ཀྱང་རིག་པ་ལྡབ་ལྡིབ་ཏུ་གྱུར་ཏེ་མོའི་ཁར་ཉན་དོན་ཅི་
ཡིན། ནོར་འཁྲུལ་བཟོ་དོན་གང་ཡིན།”
“ངས་འདི་དག་ཅོ་སེ་ཧྥུ་ཡིས་བཙུགས་པ་བརྗེད་སོང་།” ཨེན་ཧྲབ་ཀྱིས་ལན་
འདེབས་ཞོར་རྟབ་རྟོབ་པོར་ལུས། “ཡིན་ནའང་ངས་དོན་འདི་དག་ང་རང་གིས་བསྒྲུབས་
པ་ཡིན་ཞེས་ཁོ་ལ་བཤད་ངེས།”
ང་ཚོས་ནམ་རྒྱུན་སྐུ་ཞབས་ཧེ་ཟི་ཁི་ལེ་ཧྥུ་དང་མཉམ་དུ་སྒྲོག་ཙེ་གཅིག་གི་སྒང་ནས་
ཟ་མ་ཟ་བ་ཡིན་ལ། ང་ནི་ཁྱིམ་འདིའི་བདག་མོའི་སྡོད་གནས་སུ་བསྡད་ཡོད། ཇ་ལྡུག་པ་
དང་ཤ་གཙབས་པ་སོགས་ཚང་མ་ངས་བྱེད་དགོས་པས་ཟས་ཅོག་གི་འགྲམ་དུ་ང་མེད་
ཐབས་བྲལ། ནམ་རྒྱུན་ཁཱ་སེ་རེན་ནི་ངའི་གམ་དུ་སྡོད་པ་ཡིན་རུང་། དེ་རིང་ཁ་རོག་གེར་
ཧ་རེ་ཏོན་གྱི་ཉེ་སར་བཏུད་འདུག ངས་ལམ་སེང་ཧ་གོ་བྱུང་། ད་ལྟ་མོས་ཁོ་དང་གྲོགས་པོ་
བསྒྲིགས་རྗེས་འཛེམ་བག་དང་གཟབ་གཟབ་མི་བྱེད་པ་ནི། སྔོན་ཆད་མོས་ཁོ་དགྲ་བོར་
བརྩིས་དུས་འཛེམ་བག་དང་གཟབ་གཟབ་མི་བྱེད་པའི་ངང་ཚུལ་དང་གཅིག་འདྲ་རེད།
“ད་ལྟ། ཁྱོད་ཀྱིས་གཟབ་གཟབ་བྱེད་དགོས། མ་སྤུན་མིང་པོ་དང་ཁ་བརྡ་མང་པོ་མ་
བྱེད།ད་དུང་ཁོའི་ངོ་ལ་ཅེར་ནས་མ་འདུག”ངེད་གཉིས་ཁང་པའི་ནང་འཛུལ་སྐབས་ངས་
ཤབ་ཤུབ་ཀྱིས་མོར་དེ་ལྟར་གདམས། “གལ་ཏེ་དེ་ལས་ལྡོག་ཚེ་སྐུ་ཞབས་ཧེ་ཟི་ཁི་ལེ་ཧྥུ་ལ་
ཁོང་ཁྲོ་བསླངས་ཏེ། ཁོས་ང་ཚོ་ཚང་མར་སྡང་སྡིགས་སྟོན་སྲིད་པ་ཐག་ཆོད་ཡིན།”
“ངས་དེ་འདྲ་བྱེད་ག་ལ་སྲིད།” མོས་ལན་བཏབ།
ཡིན་ནའང་སྐར་མ་གཅིག་ཙམ་ལས་མ་འགོར་བར་མོ་ག་ལེར་ཁོའི་ཉེ་སར་བཏུད་པར་མ་ཟད། 
མེ་ཏོག་ཡིང་ཧྭ་རྐང་འགའ་ཁོའི་སྐྱོ་མའི་ཟས་སྡེར་ནང་བཙུགས་སོང་།
ཁོས་ནི་ཟས་ཅོག་སྟེང་དུ་མོར་ཁ་བརྡ་བྱེད་མི་ཕོད་ཅིང་། ཐ་ན་ཕྱིར་གདོང་ལ་ལྟ་ཙམ་
བྱེད་རྒྱུར་ཡང་ཞེད་ཀྱིན་པའི་ཚོད་རེད། ཡིན་ནའང་མོས་རྩེད་འཕྲུག་ཡང་ཡང་བྱས་པས་
ཐེངས་འགར་ཁོས་བསྲན་མ་ཐུབ་པར་དགོད་ཁ་ཤོར་ལ་ཁད་བྱེད་དགོས་བྱུང་།
ངས་ཉེན་བརྡའི་ཚུལ་དུ་སྨིན་མ་བསྡུས་པ་མོས་མཐོང་རྗེས་མིག་ཟུར་གྱིས་སྦྱིན་
བདག་ལ་ལན་གཅིག་བལྟས་བྱུང་། སྐབས་དེར་སྦྱིན་བདག་གིས་དོན་དག་ཅིག་ལ་འདང་
རྒྱག་གིན་འདུག་པས་གམ་གྱི་མི་རྣམས་ལ་དོ་སྣང་མ་བྱུང་། དེ་ནི་ཁོའི་གདོང་གི་རྣམ་
འགྱུར་ལས་ཤེས་ཐུབ། དར་ཅིག་རིང་ལ་མོ་སྒྲིག་ལམ་རང་ཁུར་གྱི་རྣམ་པས་འཇམ་ཅག་
གེར་བསྡད་དེ་སྦྱིན་བདག་གི་གདོང་ལ་ཞིབ་ལྟ་ཞིག་བྱས་ན་ཡང་། ཡུད་ཙམ་ནས་ཡང་
བསྐྱར་ཁ་ཕར་འཁོར་ཏེ་པྲ་ཆལ་བྱེད་མགོ་བརྩམས།
ཧ་རེ་ཏོན་གྱིས་གཞི་ནས་བསྲན་མ་ཐུབ་པས་སྐད་དམའ་མོས་གད་མོ་ཞིག་བགད་བྱུང་།
སྐུ་ཞབས་ཧེ་ཟི་ཁི་ལེ་ཧྥུ་ཐོག་མར་ཧ་ལས་པ་དང་། དེ་ནས་མགྱོགས་མྱུར་ངང་མིག་
མདངས་ཀྱིས་ང་ཚོ་མི་རེ་རེའི་ངོ་གདོང་ལ་ཐེངས་གཅིག་བཤེར་སོང་། ཁཱ་སེ་རེན་གྱི་མིག་
མདངས་དང་ཁོའི་མིག་མདངས་གཉིས་ཏག་ཏག་གཞི་གཅིག་ཏུ་འཕྲད། མོའི་མིག་མདངས་
ལས་ཞེད་སྣང་དང་ངོ་རྒོལ་གཉིས་ཀ་ལྷན་གཅིག་ཏུ་མངོན་འདུག ཏག་ཏག་དེ་ནི་ཁོ་ཆེས་
མི་དགའ་ས་དེ་རེད།
“དེ་རིང་ཁྱོད་ཀྱིས་རང་ཉིད་ལས་སྐལ་ཡག་པར་བརྩི་ཆོག ངས་ཁྱོད་ལ་ལག་པས་
བསྙབས་ཐབས་མི་འདུག” ཁོས་འུར་བརྒྱབ་དོན། “ཁྱོད་ཀྱི་ཁོག་ཏུ་གདོན་ཞུགས་པ་ཡིན་
ནམ། ཕར་ལན་གཅིག་བལྟས་ན་ཕྱིར་གདོན་འདྲེའི་མིག་ཟུང་ལྟ་བུ་དེས་ཅེ་རེར་བལྟས་
ཡོང་། ཁྱོད་ཀྱིས་གདོང་པ་སྨད་དེ་སྡོད། ང་ལ་ཁྱོད་ལྟ་བུའི་མི་ཞིག་འདི་རུ་ཡོད་པའི་དྲན་
སྐུལ་མ་བྱེད། ངས་ད་དུང་ཁྱོད་ཀྱི་གླེན་དགོད་བྱེད་རྒྱུར་དགའ་བའི་ནད་དེ་གསོ་བཅོསབྱས་ཚར་སྙམ་ཡོད།”
“གད་མོ་དགོད་མཁན་ང་ཡིན།” ཧ་རེ་ཏོན་གྱིས་ལྡབ་ལྡིབ་ངང་དེ་ལྟར་བཤད།
“ཁྱོད་ཀྱིས་ཅི་ཟེར་བ་ཡིན།” སྦྱིན་བདག་གིས་གཏིང་འདྲི་ཞིག་བྱས། ཧྭ་རེ་ཏོན་
གྱིས་རང་གི་སྡེར་མར་བལྟས་ཏེ་སྡོད་པ་ལས་སྐད་ཆ་བསྐྱར་ཟློས་མ་བྱས། སྐུ་ཞབས་ཧེ་ཟི་
ཁི་ལེ་ཧྥུས་ཁོ་ལ་ལྟ་ཙམ་བྱས་རྗེས་ཡང་བསྐྱར་སྨྲ་བ་བཅད་དེ་མུ་མཐུད་དུ་ཞོགས་ཟས་ཟ་
ཞོར་འདང་རྒྱག་གི་ནང་དུ་ལྷུང་།
ང་ཚོ་ཚང་མས་ཞོགས་ཟས་ཟོས་ཚར་སོང་། ད་ལྟ་གཞོན་ནུ་ཕོ་མོ་དེ་གཉིས་ཅུང་ཟད་
བར་ཐག་བཀྱེད་དེ་བསྡད་འདུག ངའི་སེམས་ལ་དེ་རིང་གི་ཞོགས་ཟས་འདི་ལ་ད་ནི་རྙོག་
དྲ་གཞན་ཞིག་ཡོད་མི་སྲིད་སྙམ། ཡིན་ནའང་སྐབས་དེར་བློ་ཡུལ་ལས་འདས་པ་ཞིག་ལ་ཅོ་
སེ་ཧྥུ་ཁང་པའི་ནང་དབུགས་ཧལ་ཧལ་ངང་ཐོན་བྱུང་། ཁོའི་འདར་བཞིན་པའི་ཁ་ཤ་དང་
ཁོང་ཁྲོའི་མེ་ལྕེ་འབར་བའི་མིག་ཟུང་སོགས་ལ་བལྟས་ན། རང་གིས་བློ་ངོར་མི་ཤོང་བའི་
གསང་བ་ཞིག་རྙེད་པ་སྟེ། ཁོའི་སྙིང་ནས་སྐྱེས་པའི་གླ་ཤིང་དེ་དག་ལ་གཏོར་བརླག་ཐེབས
པའི་གནས་ཚུལ་མི་གཞན་པ་ཚོར་གསལ་བཤད་བྱེད་འདོད་པ་ཡིན་ངེས།
ཁོས་ནི་ཁཱ་སེ་རེན་དང་མོའི་མ་སྤུན་མིང་པོ་གཉིས་ཀ་གནས་དེར་འགྲོ་བ་མཐོང་བས་
རྗེས་འདེད་བརྟག་དཔྱད་བྱས་ཏེ་རང་གི་གླ་ཤིང་ལ་གཏོར་བརླག་བཟོས་འདུག་པ་མཐོང་བ་
ཡིན་ངེས། ཁོས་བ་མོས་སྐྱུག་ལྡད་བྱེད་པ་བཞིན་རང་གི་མ་མཆུ་འགུལ་ཞོར་སོ་ཡིས་བལྡད་
ཀྱིན་པར་ལྟོས་དང་། ཐ་ན་ངག་ནས་ཅི་ཞིག་སྨྲ་བ་ཡང་ཧ་གོ་ཐབས་མི་འདུག ཁོས་སྐད་
མགོ་ཇེ་མཐོར་བཏང་སྟེ་བཤད་རྒྱུར།
“ང་ལ་གླ་ཕོགས་སྤྲོད་དང་། ད་ནི་འདི་རུ་སྡོད་ཐབས་ག་ལ་ཡོད། མ་གཞི། ངས་
གནས་འདིར་ལོ་ངོ་དྲུག་ཅུར་ལས་ཀ་བྱས་པ་ཡིན། ང་ནི་ཁྱིམ་འདི་ནས་འཆི་དགོས་བསམ་
ཡོད། ངས་རང་གི་དཔེ་ཆ་དང་ཅ་དངོས་ཙག་ཙིག་ཆ་ཚང་ཐོག་ཁའི་གནམ་ཁང་ནང་བསྐྱལ་ཚར།
ཐབ་ཚང་ཁོ་ཚོར་སྤྲད་དེ་རང་གཅིག་པུ་ལྷིང་འཇགས་ངང་སྡོད་དགོས་བསམ་
ཡོད། ང་ནམ་རྒྱུན་སྡོད་སའི་རྩིག་ཐབ་འགྲམ་གྱི་སྡོད་གནས་དེ་མི་གཞན་ལ་སྟེར་དགོས་ན་
བློས་ཐོངས་པ་ཞིག་མིན་རུང་། ངས་བློ་ཐག་བཅད་དེ་ཁོ་ཚོར་སྤྲད་པ་ཡིན། འོན་ཀྱང་། སུ་
ཞིག་གིས་ཡིད་ལ་འཆར་སྲིད་དམ། མི་ཆོག མོས། ཐ་ན་ངའི་མེ་ཏོག་ལྡུམ་ར་འཕྲོག་པའི་
ཞོར་དུ་རྩིག་ཐབ་འགྲམ་གྱི་ངའི་སྡོད་གནས་ཀྱང་འཕྲོག་སོང་། སྦྱིན་བདག ངས་འདི་འདྲ་
བཟོད་ཐབས་མི་འདུག ཁྱོད་ཀྱིས་བཟོད་ཐུབ་ན་མུ་མཐུད་དུ་བཟོད་པ་སྒོམས་རོགས། ང་ནི་
འདི་ལྟར་བྱེད་རྒྱུར་ལོབས་དཀའ། མི་རྒན་ལོ་ལོན་ཞིག་ལ་གཡོ་ཐབས་གསར་བ་དེ་འདྲར་
ཁ་གཏད་གཅོག་པའི་ནུས་པ་མི་འདུག ང་འདི་ལྟར་སྡོད་པ་ལས་བོང་རྡུང་དབྱུག་ཐོ་ཞིག་
ཁུར་ཏེ་སྲང་ལམ་ལ་ཁ་ཟས་སློང་དུ་སོང་བས་དགའ།”
“ཆོག་ཐལ། ཆོག་ཐལ། མི་རྒན་ཧོན་ལོག” ཧེ་ཟི་ཁི་ལེ་ཧྥུས་ཁོའི་ཚིག་མཚམས་
བཅད་དེ། “ཁྱོད་ཀྱིས་ཐད་ཀར་གསལ་བོ་ཞིག་ཤོད་དང་། སེམས་མི་སྐྱིད་པའི་དོན་དག་
ཅི་འདུག གལ་ཏེ་ཁྱོད་དང་ནེ་ལི་གཉིས་ཀས་ཁ་རྩོད་བརྒྱབ་པ་ཡིན་ན། ངས་དེར་ཁ་ཡ་མི་
བྱེད། ཐ་ན་མོས་ཁྱོད་རྡོ་སོལ་འཇོག་སའི་དོང་ནང་དུ་གཡུགས་རུང་ངས་ཁ་ཡ་མི་བྱེད།”
“ནེ་ལི་ཡི་དོན་དག་མ་རེད།”
ཅོ་སེ་ཧྥུ་ཡིས་བཤད་རྒྱུར། “ང་ནི་ནེ་ལི་ཡི་དོན་དུ་འདིར་སྡོད་ཐབས་བྲལ་བ་མིན།
སྤྱིར་བཏང་མོ་ཡང་རིན་ཐང་ཉག་ཙམ་མེད་པའི་བུད་མེད་ཅིག་སྟེ། བཙོག་ཅིང་ངན་པ་
ཞིག་ཡིན་རུང་། སྐྱབས་མགོན་ཆེན་པོའི་ཐུགས་རྗེ་ཡི་དབང་གིས། མོས་ད་དུང་མི་གཞན་
གྱི་རྣམ་ཤེས་འགུགས་མི་ཐུབ། མོ་ལ་མཛེས་སྡུག་གི་ངོ་གདོང་ཞིག་གཏན་ནས་ཡོད་མ་
མྱོང་། སྐྱེས་པ་ཞིག་གིས་མོར་མིག་གིས་ཐེངས་འགར་ཡང་ལྟ་འདོད་ཡོད་མི་སྲིད། གཙོ་བོ་
ནི་ཕ་གིའི་འཇིགས་སུ་རུང་ཞིང་བལྟས་ན་ཞེ་མེར་བའི་བུ་མོ་དེ་རེད། མོས་འུ་ཚང་གི་ཕོ་
གསར་གྱི་བླ་བཀུག་ཚར་འདུགརང་སྣང་གང་ཤར་གྱི་མིག་མདངས་དང་ངོ་ཚ་མེད་པའི་བྱ་སྤྱོད་
ལ་བརྟེན་ནས་བཀུག་པ་རེད། མཇུག་མཐར་ཐ་ན། ད་དོན་དེ་གླེང་ནས་ཅི་བྱེད། ངའི་
སེམས་པ་སྐྱོ་བྱུང་། སྙིང་དམར་པོ་ཚལ་བར་འགས་ཉེན་བྱེད། ངས་ཁོ་ལ་རོགས་རམ་ཇི་
འདྲའི་མང་པོ་བྱས་མྱོང་ཨང་། ངས་ཁོ་གསོ་སྐྱོང་བྱས་ཏེ་ནར་སོན་པ་རེད། འོན་ཀྱང་ཁོས་
ཚང་མ་བརྗེད་འདུག ད་ལྟ་ཁོས་མེ་ཏོག་ལྡུམ་རའི་ནང་ཆེས་ལེགས་པའི་གླ་ཤིང་དམར་པོ་
འཕྲང་བསྟར་གཅིག་རྩད་རྫོགས་བྱས་འདུག”
བཤད་ནས་མཚམས་དེར་ཐོན་པ་ན་ཁོ་སྐད་ཤུགས་ཆེན་པོས་ངུས་བྱུང་། ཕོ་ཁྱོ་ག་ཞིག་
གི་རང་ཚུགས་ཏོག་ཙམ་ཡང་མི་འདུག་ལ། གཞན་གྱིས་ཁོར་བུ་ལོན་མང་པོ་ཆད་པ་དང་།
ཕོ་གསར་ཨེན་ཧྲབ་ནི་དྲིན་ལན་ལོག་མཇལ་བྱེད་མཁན་ཤ་སྟག་ཅིག་ཡིན་ཚུལ་སྟོན་པར་
བྲེལ་བ་ལས། ཨེན་ཧྲབ་ཀྱི་ད་ལྟའི་གནས་སྟངས་དང་མ་འོངས་པའི་མདུན་ལམ་སོགས་ལ་
འདང་ཡེ་ནས་རྒྱག་གིན་མི་འདུག
“གླེན་པ་འདི་ཆང་གིས་བཟི་བ་རེད་དམ།”
ཧེ་ཟི་ཁི་ལེ་ཧྥུས་འདྲི་རྒྱུར། “ཧ་རེ་ཏོན། ཁོས་ཁྱོད་ལ་བརྙད་བརྐོ་བ་རེད་དམ།”
“ངས་གླ་ཤིང་ཐུང་གྲས་གཉིས་གསུམ་ཞིག་བཅད་པ་ཡིན།” ཕོ་གསར་དེས་ལན་
བཏབ་དོན། “ཡིན་ནའང་ངས་གླ་ཤིང་དེ་དག་བསྐྱར་དུ་འཛུགས་རྩིས་ཡོད།"
“ཁྱོད་ཀྱིས་གླ་ཤིང་དེ་གཅོད་དོན་ཅི་ཡིན།” སྦྱིན་བདག་གིས་དེ་ལྟར་དྲིས།
སྐབས་དེར་ཁཱ་སེ་རེན་གྱིས་རྣམ་རིག་གྲུང་བོའི་སྒོ་ནས་བར་ལ་འཚངས་ཏེ།
“ང་ཚོས་དེ་རུ་མེ་ཏོག་འདེབས་འདོད་པ་ཡིན།” མོས་སྐད་ཅོར་བརྒྱབ་དོན། “དོན་
དེ་གཞན་ལ་ངན་ཁག་དཀྲི་རྒྱུ་མེད། ངའི་སྐྱོན་ཆ་རེད། ངས་ཁོ་ལ་གླ་ཤིང་དེ་དག་འབལ་དུ་
བཅུག་པ་ཡིན།”
“ཐན་ལྟས། སུ་ཞིག་གིས་ཁྱོད་ལ་མེ་ཏོག་ལྡུམ་རའི་ནང་གི་རྩ་རྐང་གཅིག་བསྒུལ་
བའི་དབང་ཆ་སྤྲད་པ་རེད།”མོའི་སྒྲུག་པོས་དེ་ལྟར་བཤད་ཞོར་རེ་ཞིག་ཧ་ལས་སོང་།“ཡང་སུ
་ཞིག་གིས་ཁྱོད་ལ་མོའི་ངག་ལ་ཉོན་ཞེས་བཀའ་ཕབ་པ་རེད།” ཁོས་ཁ་ཕར་འཁོར་ནས་
ཧ་རེ་ཏོན་ལ་ཚིག་གཅིག་ཁ་སྣོན་བྱས་བྱུང་།
ཕོ་གསར་དེའི་ངག་ནས་སྐད་ཆ་མ་ཐོན་པས་ཁོའི་མ་སྤུན་སྲིང་མོས་ལན་བཏབ་དོན།
“ས་ལག་མཐིལ་ཙམ་གྱི་དོན་དག་རེད། ངས་མེ་ཏོག་འགའ་འདེབས་འདོད་པ་ཡིན། དེ་
ཙམ་ཡང་བློས་མི་ཐོངས་སམ། ཁྱོད་ཀྱིས་ངའི་ཁང་ས་ཞིང་ས་ཐམས་ཅད་ཁྱེར་སོང་བ་རེད།”
“ཁྱོད་ཀྱི་ས་ཟེར་རམ། སྒྲིག་ལམ་ཅི་ཡང་མི་ཤེས་བའི་གདོན་ཕྲུག་མ། ཁྱོད་ལ་དབང་
བའི་ས་ཞིག་ནམ་ཡོད་མྱོང་།”
“ད་དུང་ངའི་སྒོར་མོ་ཡང་འཕྲོག་སོང་།” མོས་མུ་མཐུད་དུ་དེ་ལྟར་བཤད། ཁོས་ནི་
ཁོང་ཁྲོའི་མེ་ལྕེ་འབར་བའི་མིག་གིས་མོར་ཧྲིག་གེར་ལྟ་ཞིང་། མོས་ཀྱང་ཞུམ་པ་མེད་པར་
ཁོའི་གདོང་ལ་བལྟས་ཏེ་སྡོད་ཅིང་ཁ་ཤའི་བར་དུ་ཟ་འཕྲོར་ལུས་པའི་སོབ་གོར་དུམ་བུ་
ཞིག་བཙིར་འདུག
“ཁ་ཟུམས།” ཁོས་འུར་བརྒྱབ་དོན། “ཟ་མ་ཟོས་ཚར་རྗེས་མགྱོགས་པོར་སྒོར་རྒྱུགས།”
“ད་དུང་ཧ་རེ་ཏོན་གྱི་ཁང་ས་དང་ཞིང་ས། ད་དུང་ཁོའི་སྒོར་མོ་ཚང་མ་ཁྱོད་ཀྱིས་
ཁྱེར་སོང་བ་རེད།” འཆི་རྒྱུར་སྐྲག་མི་ཤེས་པའི་བྱིས་ཕྲུག་མ་རབས་དེས་མཚམས་མི་
འཇོག་པར་ད་དུང་བཤད་དོན། “ཧ་རེ་ཏོན་དང་ངེད་གཉིས་ད་ལྟ་གྲོགས་པོ་ཡིན། ངས་ཁྱོད་
ཀྱི་དོན་དག་ཆ་ཚང་ཁོ་ལ་བཤད་རྒྱུ་ཡིན།”
སྦྱིན་བདག་ནི་ཁོང་ཁྲོའི་དབང་གིས་སྐད་ཆ་ཡང་མི་ཤོད་པར་གྱུར་ཞིང་། གདོང་མདོག་
སྐྱ་ཐག་ཆོད་ཅིང་། ཧུར་རེར་ཡར་ལངས་ཏེ་མིག་ཟུང་གིས་མོར་ཕུར་ཚུགས་སུ་ལྟ་ཞོར། ཕ་
གསོད་ཀྱི་ལག་དམར་དང་འཕྲད་འདྲའི་ཞེ་སྡང་གི་རྣམ་འགྱུར་ཞིག་མངོན་ཡོང་།
“གལ་ཏེ་ཁྱོད་ཀྱིས་ང་ལ་གཅར་ན། ཧ་རེ་ཏོན་གྱིས་ཁྱོད་ལ་རྡུང་ངེས་ཡིན།” མོས་
བཤད་རྒྱུར། “ཁྱོད་མར་རྐུབ་སྟེགས་སྟེང་དུ་བསྡད་ན་དགའ།”“གལ་ཏེ་ཧ་རེ་ཏོན་གྱིས་
ཁྱོད་ཁང་པ་འདིའི་ཕྱི་ལ་མ་དེད་ན། ངས་ཁུ་ཚུར་གཅིག་
གིས་ཁོ་དམྱལ་བར་འཕེན་ངེས་ཡིན།” ཧེ་ཟི་ཁི་ལེ་ཧྥུས་འབྲུག་སྒྲ་ལྟ་བུའི་ངར་སྐད་སྒྲོག་
གིན། “གདོན་མོ་ཁྱོད་ཀྱིས་ཁོར་ངན་སྐུལ་བྱས་ཏེ་ང་ལ་ངོ་རྒོལ་བྱེད་དུ་འཇུག་འདོད་དམ།
མོ་དང་འབྲེལ་ཐག་ཆོད། ཁྱོད་ཀྱིས་གོ་སོང་ངམ། མོ་ཁང་པའི་སྒོར་ཕུད། ཨེ་ལུན་དེན་
གལ་ཏེ་ཁྱོད་ཀྱིས་མོ་ངའི་མིག་ལམ་ལ་ཡང་བསྐྱར་མངོན་དུ་བཅུག་ཚེ། ངས་མོ་གསོད་ཁོ་
ཐག་ཡིན།”
ཧ་རེ་ཏོན་གྱིས་དབུགས་ཆེ་ཙམ་ཡང་གཏོང་མི་ཕོད་པར་མོ་ཕྱི་ལ་འགྲོ་བར་སྐུལ་
གྱིན་གདའ།
“མྱུར་དུ་མོ་སྒོར་དྲུད།” ཧེ་ཟི་ཁི་ལེ་ཧྥུས་ཞེ་སྡང་ཆེན་པོས་དེ་ལྟར་བཤད། “ཁྱོད་
ད་དུང་འདི་ནས་ཕར་འགྲོ་མི་འདོད་དམ།” ཁོ་ཉེ་སར་བཏུད་དེ་རང་གིས་དངོས་སུ་ལག་
འགུལ་རྩིས་བྱས་བྱུང་།
“ངས་ཁྱོད་ཀྱི་ངག་ལ་མི་ཉན། མི་གདུག་ཅན་ཁྱོད། ངས་ད་ནས་བཟུང་ཁྱོད་ཀྱི་རེ་བ་
ལྟར་བསྒྲུབ་མི་སྲིད།” མོས་བཤད་རྒྱུར། “ ཁོ་ཡང་ང་དང་འདྲ་བར་ཁྱོད་ལ་སྡང་ངེས་རེད།”
“ཁ་རོག ཁ་རོག” ཕོ་གསར་དེས་ཅུང་ཟད་མ་རངས་པའི་ཉམས་ཀྱིས། “ཁྱོད་ཀྱིས་
ཁོར་སྐད་ཆ་འདི་ལྟར་བཤད་པར་ང་དེ་འདྲ་མི་དགའ། བསྐྱུར་ཞོག”
“ཡིན་ནའང་ཁྱོད་ཀྱིས་ཁོར་ང་ལ་རྡུང་དུ་འཇུག་ག་ལ་སྲིད།” མོས་འུར་བརྒྱབ་བྱུང་།
“ད་ཆོག་ཐལ།” ཁོས་བྲེལ་འཚུབ་ངང་སྐད་དམའ་མོས་དེ་ལྟར་ཟེར།
ཡིན་ནའང་ད་ནི་འཕྱིས་འདུག ཧེ་ཟི་ཁི་ལེ་ཧྥུས་སྔར་ནས་མོ་བཟུང་ཚར།
“ད་ལྟ་ཁྱོད་ཕར་སོང་།” ཁོས་ཧ་རེ་ཏོན་ལ་དེ་ལྟར་བཤད། “འཆི་འོས་པའི་གདོན་
འདྲེ་མ། ཁྱོད་ཀྱིས་ང་ལ་ཁོང་ཁྲོ་མི་བཟོད་པ་ཞིག་བསླངས་བྱུང་། ངས་ཁྱོད་ལ་མི་ཚེ་གང་
བོར་འགྱོད་པ་སྐྱེས་པ་ཞིག་བཟོ་ངེས་ཡིན།” ཁོས་དེ་མུར་མོའི་སྐྲ་ལོ་ནས་བཟུང་བྱུང་། ཧ་རེ་
ཏོན་གྱིས་མོའི་སྐྲ་ལོ་ཁོའི་ལག་ནས་ལྷོད་ཐབས་ལ་འབད་ཀྱིན་ད་ཐེངས་མོ་གུ་ཡངས་
སུ་གཏོང་རོགས་ཞེས་ཞུ་བ་བྱེད། ཧེ་ཟི་ཁི་ལེ་ཧྥུའི་མིག་ཟུང་ནག་པོ་ལས་མངོན་པའི་རྣམ་
འགྱུར་ལ་བརྟགས་ན། ཁོས་ད་ཐེངས་ཁཱ་སེ་རེན་ལ་གཅར་ནས་ཤ་ཉོག་རུས་ཉོག་ཏུ་གཏོང་
འདོད་ཡོད་པ་འདྲ།
ངས་སྤོབས་པ་ཆེར་བསྐྱེད་ངང་ཕར་རྒྱུགས་ནས་མོ་སྐྱོབ་དགོས་བསམ་བཞིན་པའི་
སྐབས་དེར། ཁོས་གློ་བུར་དུ་སྤར་ཁ་ལྷོད་སོང་། ཁུ་ཚུར་དམ་པོར་བཅངས་པའི་ལག་པ་དེ་
ཡང་མོའི་མགོ་ནས་ཕྲག་པའི་སྟེང་ལ་བཞག་ཅིང་། ཐད་ཀར་མོའི་མིག་ཟུང་ལ་ཅེར་ནས་རེ་
ཞིག་ལུས། དེའི་རྗེས་ཁོས་ལག་ཟུང་གིས་རང་གི་ངོ་གདོང་སྐྱོར་ཞིང་ཡུད་ཙམ་ཞིག་ལ་དྲང་
མོར་ལངས་ཏེ་སྡོད་ཀྱང་མི་ཐུབ་པར་གྱུར། ཕལ་ཆེར་བློ་རིག་རྣལ་དུ་ཕབ་དགོས་པ་ཡིན་
ཚོད་རེད། རེ་ཞིག་འགོར་རྗེས་ཁོས་ཡང་བསྐྱར་ངོ་གདོང་ཁཱ་སེ་རེན་གྱི་ཕྱོགས་ལ་འཁོར་
ཏེ་ནན་ཏན་གྱིས་བཤད་རྒྱུར། “རྗེས་ཕྱོགས་ཁྱོད་ཀྱིས་གཟབ་གཟབ་བྱོས། ང་ལ་ཁོང་ཁྲོ་མ་
སློང་། དེ་ལས་ལྡོག་ན་ནམ་ཞིག་ངས་ངོ་མ་ཁྱོད་གསོད་ངེས་རེད། ད་ནི་ལྕམ་མོ་དེན་དང་
མཉམ་དུ་སོང་། མོ་དང་མཉམ་དུ་སྡོད། ཁྱོད་ཀྱིས་རང་ཚོད་མི་ཟིན་པའི་སྐད་ཆ་དེ་ཚོ་མོ་ལ་
ཤོད། གལ་ཏེ་ཧ་རེ་ཏོན་ཨེན་ཧྲབ་ཀྱིས་རྗེས་ཕྱོགས་ཁྱོད་ཀྱི་ཁ་ལ་ཉན་པ་ཡིན་ན། ངས་ཁོ་ཁྱིམ་
འདི་ནས་ཕྱི་ལ་འདེད་ངེས་ཡིན། ཕྱི་ལ་རང་གི་ལྟོ་གོས་འཚོལ་དུ་མངགས་ངེས་ཡིན། ཁྱོད་
ཀྱི་བརྩེ་དུང་གིས་ཁོ་སྤྲང་པོ་ཞིག་ཏུ་བསྒྱུར་ངེས་རེད། ཁ་ཟས་སློང་མཁན་གྱི་མུ་ལྟོ་བ་ཞིག་ཏུ་
བསྒྱུར་ངེས་རེད། ནེ་ལི། མོ་ཕར་ཁྲིད། ཁྱོད་ཚོ་ཚང་མ་སྒོར་སོང་། ང་གཅིག་པུ་འདི་རུ་སྡོད་
དགོས།” ངས་ངེད་ཚང་གི་སྲས་མོ་ཁྲིད་ནས་ཕྱི་ལ་སོང་། མོས་ད་ཐེངས་རང་ཉིད་བདེ་བླག་
ངང་ཁོའི་ལག་ནས་ཐར་བར་དགའ་སྤྲོ་སྐྱེ་བཞིན་ཡོད་པས། ག་ལེར་ངའི་རྗེས་འབྲངས་ཏེ་ཕྱི་
ལ་ཐོན་ཡོང་། གཞན་ཅིག་ཤོས་དེ་ཡང་མཉམ་དུ་ཕྱི་ལ་ཐོན་བྱུང་། གུང་ཟས་ཟ་རན་ལ་སླེབས་
དུས་སྐུ་ཞབས་ཧེ་ཟི་ཁི་ལེ་ཧྥུ་ད་དུང་ཁང་པའི་ནང་བསྡད་འདུགངས་ཁཱ་སེ་རེན་ལ་ཁ་ཏ་བྱས་ཏེ་
མོ་ཐོག་ཁང་དུ་ཟ་མ་ཟ་རུ་མངགས། ཡིན་ནའང་སྐུ་
ཞབས་ཧེ་ཟི་ཁི་ལེ་ཧྥུས་མོའི་འདུག་སྟེགས་སྟོང་པ་ཡིན་པ་མཐོང་འཕྲལ། ང་ལ་མོ་བོས་ཤོག་
ཟེར། ཁོས་ང་ཚོ་སུ་ལ་ཡང་ཁ་བརྡ་ཚིག་གཅིག་ཀྱང་མ་བྱས་ལ། ཟ་མ་ཡང་ཉུང་ཉུང་ཞིག་
ལས་མ་ཟོས། གུང་ཟས་རྫོགས་རྗེས་ཁོ་སྒོར་ཕྱིར་བུད་སོང་། མཚན་མོ་མ་གཏོགས་ཕྱིར་མི་
ཡོང་ཟེར།
ཁོ་ཁྱིམ་དུ་མེད་པའི་གོ་སྐབས་དང་བསྟུན་ནས། གྲོགས་པོ་དེ་གཉིས་ཀས་ཁང་པ་དབུས་
མ་བདག་གིར་བཟུང་བྱུང་། ངས་ཧ་རེ་ཏོན་གྱིས་ཁོའི་མ་སྤུན་སྲིང་མོར་ཧེ་ཟི་ཁི་ལེ་ཧྥུས་སྔོན་
ཆད་རང་གི་ཨ་ཕར་ཅི་ལྟར་བྱས་པ་སོགས་ཀྱི་དོན་དག་རྙིང་པ་རྣམས་བསྐྱར་སློག་གཏན་
ནས་རྒྱག་མི་དགོས་ཞེས་བཤད་ཀྱིན་པ་གོ ཁོས་རང་གི་མདུན་ནས་མི་གཞན་གྱིས་སྐུ་ཞབས་
ཧེ་ཟི་ཁི་ལེ་ཧྥུར་སྐད་ཆ་ངན་པ་ཚིག་གཅིག་བཤད་པ་ཡང་གོ་མི་འདོད། ཐ་ན་ཁོ་ནི་གདོན་
འདྲེ་ཞིག་ཡིན་རུང་སྣང་དོགས་མི་བྱེད་པར་ཁོའི་ཕྱོགས་ནས་ལངས་ངེས་ཡིན་ཟེར། ཧ་རེ་
ཏོན་གྱིས་ད་དུང་མོས་སྔོན་ཆད་ལྟར་རང་ལ་འཕྱ་སྨོད་དང་མཐོང་ཆུང་བྱེད་དགོས་བྱུང་ན་
ཡང་། སྐུ་ཞབས་ཧེ་ཟི་ཁི་ལེ་ཧྥུར་ཕོག་ཐུག་གཏོང་དུ་འཇུག་མི་འདོད་ཟེར།
སྐད་ཆ་དེར་ཉན་རྗེས་ཁཱ་སེ་རེན་ཡིད་མི་དགའ་བ་སྨོས་མ་དགོས་མོད། འོན་ཀྱང་ཁོས་
མོ་ལ་གལ་ཏེ་མི་ཞིག་གིས་ཁྱོད་ཀྱི་ཨ་ཕ་ངན་རབས་སྡུག་རབས་བཤད་ན་ཁྱོད་དགའ་སྲིད་
དམ་ཞེས་དྲིས་བྱུང་། དྲི་བ་དེར་མོས་ཀྱང་ལན་འདེབས་མ་ཐུབ། མོས་གཞི་ནས་ཧ་གོ་སོང་།
ཧ་རེ་ཏོན་གྱིས་སྦྱིན་བདག་གི་མཚན་སྙན་དང་ཁོ་རང་ཉིད་ལྷན་གཅིག་ཏུ་སྦྲེལ་ཚར་
འདུག ཁོ་རང་དམ་པར་བཅངས་ཟིན་པའི་ཧེ་ཟི་ཁི་ལེ་ཧྥུ་ཡི་ཞགས་ཐག་དེ་ནི་ལོ་དང་ཟླ་
བ་བརྒྱུད་ནས་རང་བཞིན་ངང་གིས་གྲུབ་པ་ཞིག་སྟེ། དཔྱོད་ཤེས་ཀྱི་བློ་གྲོས་ཁོ་ནས་གཅོད་
ཐུབ་པ་ཞིག་མ་རེད། གལ་ཏེ་ཨུ་ཚུགས་ཀྱིས་བཅད་པ་ཡིན་ན་ཧ་ཅང་གདུག་རྩུབ་ཆེ་སོང་
བ་མིན་ནམ།དེ་ནས་བཟུང་སྟེ་མོའི་སེམས་དཀར་གྱི་རང་བཞིན་ཕྱི་ལ་མངོན་ཏེ། ཧ་རེ་ཏོན་གྱི་
མདུན་ནས་ལེ་བདའ་དང་ཞེ་སྡང་གི་སྐད་ཆས་ཧེ་ཟི་ཁི་ལེ་ཧྥུ་གླེང་བར་མི་བྱེད་ལ། ངའི་
གམ་དུ་ཡང་མོས་ཧ་རེ་ཏོན་དང་ཧེ་ཟི་ཁི་ལེ་ཧྥུ་གཉིས་བར་ལ་འཁོན་འཛིན་གྱི་ས་བོན་
འདེབས་རྩིས་བྱས་པ་ནི་ནོར་འདུག དོན་དེར་རང་ཉིད་སེམས་པ་སྐྱོ་ཚུལ་ཡང་བཤད་བྱུང་།
དེ་བས་རྗེས་ཕྱོགས་མོས་ཧ་རེ་ཏོན་གྱི་མདུན་ནས་དེའི་སྐོར་ལ་སྐད་ཆ་ཚིག་གཅིག་ཀྱང་
གླེང་མ་མྱོང་བར་ང་ལ་ཡིད་ཆེས་ཡོད།
སེམས་མི་སྐྱིད་པའི་རྩོད་ཉོག་ཆུང་ཆུང་དེ་ཕར་འདས་རྗེས། ཁོ་གཉིས་ཡང་བསྐྱར་
གྲོགས་པོར་གྱུར། གཅིག་ནི་དགེ་རྒན་དང་གཞན་དེ་སློབ་མ་བྱས་པས་གཟབ་ནན་གྱི་དོན་
དག་མང་པོ་བསྒྲུབ་རྒྱུ་ཡོད། ངས་ཀྱང་ལས་ཀ་ལས་ཚར་རྗེས་ནང་དུ་ཕྱིན་ཏེ་མཉམ་དུ་
བསྡད་པ་ཡིན། ཁོ་གཉིས་ཀྱི་གནས་སྟངས་དེ་དག་མཐོང་ན་ངའི་སེམས་པ་དགའ་སྐྱིད་
ཀྱིས་ཁེངས་ཤིང་། ལན་རེར་དུས་ཚོད་ཇི་ལྟར་འདས་པ་ཡང་བརྗེད་འགྲོ།
ཁྱོད་ཀྱིས་ཤེས་གསལ་ལྟར། དོན་ངོ་མར་བཤད་ན། ཁོ་གཉིས་ཀ་ཡང་ཆུང་དུས་ངས་
གཉོར་སྐྱོང་བྱས་པ་ཡིན་པས་ཚང་མ་ང་རང་གི་ཤ་ལས་ཆད་པའི་བུ་ཕྲུག་དང་འདྲ་བ་ཡིན།
གཅིག་ནི་མ་གཞི་ནས་ངའི་གཅེས་ཕྲུག་ཡིན་མོད། ད་ལྟ་གཞན་ཅིག་ཤོས་དེར་ཡང་ང་ཡིད་
ཚིམ་ཡོད། ཁོའི་གཞུང་དྲང་དང་སྤྲོ་དགའ། བློ་རིག་གསལ་བའི་ཁྱད་གཤིས་ཐམས་ཅད་
མུན་ནག་དང་བླུན་རྨོངས། དམུ་རྒོད་བཅས་ཀྱི་སྒྲོག་ལས་ཐར་སོང་། ཁོ་སྔོན་ཆད་དེ་འདྲའི་
ཐབས་རྡུག་ཏུ་འགྱུར་དོན་ནི། ཆུང་དུས་ནས་བཟུང་གསོ་སྐྱོང་ཡག་པོ་མ་ཐོབ་པས་རེད། ཁཱ་
སེ་རེན་གྱི་བསམ་པ་རྣམ་དག་གི་བསྟོད་བསྔགས་དང་སྐུལ་མར་བརྟེན་ནས་ཁོའི་རྣམ་རིག་
གི་སྒོ་མོ་རྨང་ནས་ཕྱེ་བ་དང་། བཞིན་རས་ལ་ཡང་དེ་དང་བསྟུན་ནས་འོད་མདངས་རྒྱས་
ཤིང་། གཟི་བརྗིད་དང་སྤོབས་པའི་ཉམས་འགྱུར་གལ་ཆེན་ཞིག་གསར་དུ་ཐོན། ཕྱིར་དྲན་
ཞིག་བྱས་ན། ཐེངས་ཤིག་ངེད་ཚང་གི་སྲས་མོ་རི་སྒང་ལ་ལྟད་མོར་བྲོས་པས་ངས་རྗེས་དེད་
ནས་རླུང་ཁའི་རི་ཁྱིམ་ལ་འཚོལ་དུ་ཡོང་དུས་འཕྲད་པའི་བྱིས་པ་རྒོད་པོ་བདག་མེད་ལྟ་བུ་
དེ། ད་ལྟའི་ཕོ་གསར་ཁོ་རེད་ཅེ་ན་སུ་ཞིག་ཡིད་ཆེས་སྲིད་དམ།
ངས་དེ་ལྟར་ཁོ་གཉིས་ལ་ཡིད་སྨོན་བྱེད་ཅིང་། ཁོ་གཉིས་ཀས་དམིགས་པ་གཅིག་ཏུ་
གཡེང་སྟེ་སྡོད་པའི་སྐབས་སུ་ག་ལེར་ས་རུབ་བྱུང་། ས་སྲོད་ཀྱི་མཚམས་དེར་སྦྱིན་བདག་
ཀྱང་ཕྱིར་ཁྱིམ་ལ་སླེབས་བྱུང་། ཁོ་གློ་བུར་དུ་ང་ཚོའི་མིག་མདུན་ལ་མངོན་ཡོང་བ་ནི་བློ་
ཡུལ་ལས་འདས་པ་ཞིག་རེད། མ་གཞི་མདུན་སྒོ་ནས་ནང་དུ་འཛུལ་ཡོང་བ་འདྲ། ང་ཚོས་
མགོ་དགྱེ་ནས་ཁོར་མ་བལྟས་པའི་སྔོན་ལ་ཁོས་ང་ཚོ་གསལ་བོར་རིག་འདུག གང་ལྟར་
ངས་ཚོད་དཔག་བྱས་པ་ལྟར་ན། མིག་མདུན་གྱི་མཐོང་སྣང་དེ་དག་ཁོར་མཚོན་ན་ཅིས་
ཀྱང་དགའ་ཐབས་བྲལ་བ་ཞིག་ཡིན་ངེས། གལ་ཏེ་ཁོས་ཁོ་ཚོར་སྡིགས་མོ་བྱེད་འདོད་པ་
ཡིན་ན།དེ་ནི་ཡ་ང་སྙིང་རྗེ་བྲལ་བ་ཞིག་ཀྱང་ལོས་ཡིན།
ལམ་ལམ་དུ་འབར་བའི་མེ་ལྕེས་ཁོ་གཉིས་ཀའི་ལང་ཚོའི་དཔལ་གྱིས་ཕྱུག་ཅིང་བྱིས་
པའི་སྤྲོ་སྣང་མ་ཡལ་བའི་མཛེས་པའི་བཞིན་རས་གསལ་བར་བྱས་ཡོད། ཁོ་ནི་ད་ལྟ་ལོ་ཉེར་
གསུམ་དང་མོ་ནི་ལོ་བཅོ་བརྒྱད་ཡིན་མོད། ད་དུང་བྱ་དངོས་གསར་བ་མང་པོ་ཞིག་མྱོང་
རོལ་དང་སློབ་སྦྱོང་བྱེད་རྒྱུར་ལྷག་ཡོད་པས། བརྟན་བརླིང་དང་དཔྱོད་ཤེས། ཡོངས་སུ་སྨིན
པའི་རྣམ་འགྱུར་དེ་འདྲ་མངོན་ཐབས་བྲལ།
ཁོ་ཚོས་མཉམ་དུ་མགོ་བོ་དགྱེ་སྟེ་ཧེ་ཟི་ཁི་ལེ་ཧྥུ་ལ་བལྟས། ཁྱོད་ཀྱིས་གཏན་ནས་དོ་
སྣང་བྱེད་མ་མྱོང་ཡང་སྲིད། གཞོན་ནུ་དེ་གཉིས་ཀའི་མིག་ཟུང་གི་དབྱིབས་ཚུགས་ལ་འདྲ་
ས་མང་སྟེ། མདོར་ན་ཁཱ་སེ་རེན་ཨེན་ཧྲབ་ཀྱི་མིག་ཟུང་དང་ཧ་ཅང་འདྲ་བར་སྣང་། མིག་
མདུན་གྱི་ཁཱ་སེ་རེན་འདིའི་དཔྲལ་བའི་དབྱེས་ཅུང་ཟད་ཆེ་བ་དང་སྣ་རྩེ་ཏོག་ཙམ་ཡར་
འཁྱིལ་ཡོད་པ་མ་གཏོགས་རང་གི་ཨ་མར་མི་འདྲ་ས་མང་པོ་མེད་ཅིང་། ཏག་ཏག་ཁྱད་ཆོས་
དེས་མོར་ང་རྒྱལ་གྱིས་ཕྱུག་པའི་སྣང་བ་ཞིག་བསྣན་འདུག ཧ་རེ་ཏོན་ལ་མཚོན་ན། ཁཱ་སེ་
རེན་ཨེན་ཧྲབ་དང་ལྷག་ཏུ་འདྲ་ས་མང་ཞིང་། ད་ལྟ་ནི་དེ་བས་ཀྱང་མངོན་གསལ་དོད་པོ་
རེད། རྒྱུ་མཚན་ནི་ཁོའི་སེམས་དང་བློ་རིག་ཐམས་ཅད་ལ་བྱི་དོར་བགྱིས་ཏེ་འོད་མདངས་
ཤིག་རྒྱས་ཡོད་པའི་ཕྱིར།
ངས་ཚོད་དཔག་ལྟར་ན་ཏག་ཏག་ཧ་རེ་ཏོན་གྱི་བྱད་གཟུགས་དེས་སྐུ་ཞབས་ཧེ་ཟི་ཁི་
ལེ་ཧྥུ་ཡི་སེམས་པ་ཇེ་སྙིར་བཏང་བ་འདྲ་།
ཁོ་ཐད་ཀར་རྩིག་ཐབ་ཀྱི་འགྲམ་དུ་བསྐྱོད་ཅིང་སེམས་ཁམས་ལྷོད་ལ་འབབ་ཐུབ་
ཀྱིན་མི་འདུག ཡིན་ནའང་ཁོས་ན་གཞོན་དེ་གཉིས་ལ་ཞིབ་ལྟ་བྱེད་པའི་སྐབས་སུ་སེམས་
ཁམས་ག་ལེར་ཞི་འཇགས་སུ་གྱུར་པ་འདྲ། ཡང་ན་ཁོའི་གཤིས་རྒྱུད་འགྱུར་བ་ཡིན་ཡང་
སྲིད། གང་ལྟར་ཁོང་ཁྲོའི་མེ་ལྕེ་འབར་མ་བྱུང་། ཁོས་ཧ་རེ་ཏོན་གྱི་ལག་ནས་དཔེ་དེབ་དེ་
ཚུར་བླངས་ཏེ་ཁ་ཕྱེ་ཡོད་པའི་ཤོག་ངོས་དེར་ལྟ་ཙམ་བྱས་རྗེས། སྐད་ཆ་ཚིག་གཅིག་ཀྱང་
མི་བཤད་པར་དཔེ་དེབ་ཡང་བསྐྱར་ཕྱིར་སྤྲད་ཅིང་། ཁཱ་སེ་རེན་ལ་མགྱོགས་པོར་ཕར་
སོང་ཟེར་བའི་ལག་བརྡ་ཞིག་བསྟན། མོ་སྒོར་སོང་རྗེས། མོའི་གྲོགས་པོ་ཡང་དེ་གར་ཡུན་
རིང་མ་བསྡད། ང་ཡང་ཕྱི་ལ་འགྲོ་གྲབས་བྱེད་དུས་ཁོས་ང་དེ་གར་སྡོད་དང་ཞེས་བཀག་
བྱུང་། “འདི་ནི་ངོ་མ་སྙིང་རྗེ་དགོས་པའི་མཇུག་འབྲས་ཤིག་རེད། མ་རེད་དམ།" ཁོས་ཡར་
སྔོན་གྱི་མཐོང་སྣང་དེར་འདང་རྒྱག་གིན་བསམ་འཆར་བརྗོད་དོན། “ངས་སྡུག་རུས་ཤི་
འཐབ་བྱས་མཐར་མཇུག་འབྲས་འདི་འདྲ་ཞིག་ཡིན་སོང་། ཧ་ཅང་དགོད་བྲོ་བ་ཞིག་མིན་
ནམ། ངའི་ལག་ཏུ་འཇོར་དང་ཐོ་བ་སོགས་ཐོབ་ཡོད། ངས་དུད་ཁྱིམ་འདི་གཉིས་རྨང་ནས་
བརླག་དགོས་འདོད་ཡོད། དེ་བས་ངས་རང་ཉིད་ལ་སྦྱོང་བརྡར་བྱས་ཤིང་། སྲོག་ཕར་བསྡོས་
ཀྱིས་འབད་དེ་རང་ཉིད་དཔའ་རྒོད་ཧི་ཁི་ལེ་སི"ལྟ་བུ་ཞིག་ཏུ་བསྒྱུར་བ་ཡིན། འོན་ཀྱང་བློ་
[] ཧི་ཁི་ལེ་སི། གནའ་རབས་གེ་རི་སེའི་ལྷ་སྒྲུང་ནང་གི་ཤེད་ཤུགས་འགྲན་ཟླ་བྲལ་བའི་དཔའ་
རྒོད་ཅིགཡུལ་ལས་འདས་པ་ཞིག་ལ། ཡོད་ཚད་བཀོད་སྒྲིག་བྱས་ཚར་ཞིང་། ཡོད་ཚད་ལག་ནང་ལ་
ལྷུང་ཡོད་དུས། ངས་རང་གི་སེམས་ཤུགས་རྨང་ནས་ཉམས་འདུག་པ་ཚོར་བྱུང་། ཐ་ན་དུད་
ཁྱིམ་འདི་གཉིས་ཀའི་ཁང་ཀླད་ཀྱི་རྫ་གཡམ་དུམ་བུ་ཞིག་ཀྱང་བཀོག་པའི་སེམས་ཤུགས་
མི་འདུག མི་ལོ་བཅུ་ཕྲག་རིང་གི་ལས་བསྐོས་ཀྱི་དགྲ་ཟླས་ང་ཕམ་པར་རྒྱག་མ་ཐུབ།
མིག་སྔར་ནི་ངས་ཁོ་ཚོའི་བུ་རབས་ཚ་རྒྱུད་ཀྱི་སྟེང་ནས་ཤ་འཁོན་རྩོད་པའི་གོ་སྐབས་
ཡག་ཤོས་རེད། འོན་ཀྱང་ཕན་ཐོགས་ཅི་ཞིག་ཡོད། ངས་མི་ལ་གཅར་རྡུང་བྱེད་མི་འདོད།
ལག་པ་ཡར་བཀྱགས་ནས་མི་ལ་གཞུ་རྩིས་བྱེད་རྒྱུ་དེ་ཡང་ངལ་བའི་ཁུར་བོ་ཞིག་ཏུ་སེམས།
དེ་ནི་ཉན་མ་ཐག་ངས་བློ་བཀོད་མང་པོ་འཐེན་མཐར་གློ་བུར་དུ་བསམ་ཤེས་ཤིང་སྒམ་
དཀྱེལ་ཆེན་པོས་ཁོ་ཚོར་གུ་ཡངས་གནང་བའི་རྣམ་འགྱུར་བསྟན་པ་ལྟར་སྣང་ན་ཡང་།
དོན་ངོ་མར་དེ་འདྲ་མིན་ཏེ། ང་ལ་ད་ལྟ་དགའ་དགའ་སྤྲོ་སྤྲོའི་ངང་ཁོ་ཚོ་མེད་བརླག་ཏུ་
གཏོང་བའི་སེམས་ཤུགས་དང་མོས་པ་མི་འདུག དོན་སྙིང་དང་རྒྱུ་མཚན་མེད་པའི་གཏོར་
བརླག་དེ་འདྲ་བྱེད་རྒྱུར་སུན་ཞིང་ངལ་སྣང་ཡང་སྐྱེས་ཡོང་།
ནེ་ལི། འགྱུར་ལྡོག་ཡ་མཚན་ཅན་ཞིག་འབྱུང་གིན་གདའ། ང་ནི་དེའི་གྲིབ་མའི་ནང་
ནས་ཐར་ཐབས་མི་འདུག རྒྱུན་ལྡན་གྱི་འཚོ་བ་ངའི་བློ་ཡུལ་དུ་འཛིན་ཐབས་མི་འདུག ཐ་
ན་ཟ་འཐུང་གི་དོན་དག་ཀྱང་བརྗེད་འགྲོ། སྔོན་ཏག་ཏག་ལ་སྒོར་སོང་བའི་མི་དེ་གཉིས། མི་
དེ་གཉིས་ཁོ་ནས་ད་དུང་ངའི་བློ་ངོར་སྣང་བརྙན་གསལ་ཙམ་འཇོག་ཐུབ། སྣང་བརྙན་དེས་
ང་ལ་ན་ཟུག་དང་སྡུག་བསྔལ་ཆེན་པོ་སྦྱིན་ཡོང་།
མོའི་སྐོར་ལ་ངས་ཅི་ཡང་བཤད་མི་འདོད་ལ། འདང་ཡང་རྒྱག་མི་འདོད། བློ་གཅིག་
སེམས་གཅིག་གིས་གཏན་ནས་མཐོང་རྒྱུ་མེད་ན་བསམ་གྱིན་ཡོད། མོ་ངའི་མིག་མདུན་དུ་
མངོན་ཚེ་ཧ་ལམ་ང་རང་སྨྱོ་རུ་འཇུག་ལ་ཁད་བྱེད། ཁོ་ལ་མཚོན་ན། ཁོས་ཀྱང་ངའི་སེམས་ཀྱི་
སྨྲེང་བ་བསླངས་ཡོང་། ཡིན་ནའང་ཅུང་ཟད་མི་འདྲ། གལ་ཏེ་མི་གཞན་ལ་ང་སྨྱོས་ཟིན་པའི་
བག་ཆགས་རེ་འཇོག་མ་དགོས་ན། ངས་ཁོ་ཡང་གཏན་ནས་མཐོང་མི་འདོད།
ཁྱོད་ཀྱིས་ང་མི་འདི་སྨྱོས་པ་མིན་ན་དབང་རྩར་སྐྱོན་ཤོར་བ་ཡིན་ངེས་སྙམ་བཞིན་
ཡོད་དམ།”ཁོས་ཚིག་གཅིག་ཁ་སྣོན་བྱས་ཏེ་ཨུ་ཚུགས་ཀྱིས་འཛུམ་ཞིག་བསྟན་བྱུང་།“ཁོས་
ངའི་སེམས་སུ་འདས་དོན་གྱི་འཆར་སྣང་དང་དྲན་ཚུལ་མཐའ་ཡས་པ་བསླངས་ཚུལ་ཁྱོད་
ལ་བཤད་པའི་དབང་དུ་བཏང་ན་ཁྱོད་ཀྱིས་དེ་ལྟར་འདོད་ངེས་རེད། ངས་ཁྱོད་ལ་བཤད་
པ་འདི་རྣམས་ཁྱོད་ཀྱིས་སུ་ལ་ཡང་མ་བཤད་རོགས། ངའི་ནང་སེམས་ཀྱི་གསང་བར་ནམ་
ཡང་སྒོ་ཟྭ་བརྒྱབ་སྟེ་མི་གཞན་ལ་སྟོན་མི་འདོད་མོད། འོན་ཀྱང་མཇུག་མཐར་ཅིས་ཀྱང་མི་
གཞན་ལ་མི་སྟོན་ག་མེད་རེད། སྐར་མ་ལྔའི་སྔོན་ལ། ཧ་རེ་ཏོན་ནི་ཕོ་གསར་གཞན་ཞིག་
མ་ཡིན་པར་ངའི་ལང་ཚོའི་གྲིབ་གཟུགས་ཡིན་པ་འདྲ། ཁོས་ངའི་སེམས་ལ་འཕྲུལ་སྣང་སྣ་
ཚོགས་བསྐྱེད་པས་ངས་བློ་རིག་གསལ་བོའི་སྒོ་ནས་ཁོ་ལ་སྐད་ཆ་ཚིག་གཅིག་ཀྱང་བཤད་
དཀའ་བར་འདུག
དང་པོ་ཁོ་ནི་ཁཱ་སེ་རེན་དང་ཧ་ཅང་འདྲ་བོ་འདུག ཤིན་ཏུ་འདྲ་ཐལ་ཆེ་བས་སྐྲག་
སྣང་སློང་བ་ཞིག་རེད། དེ་བས་ཁོ་ནི་ནམ་ཡང་མོ་དང་དམ་དུ་འབྲེལ་ཏེ་སོ་སོར་འབྱེད་
དཀའ། ཧ་ལམ་ཁྱོད་ཀྱིས་དེའི་དབང་གིས་ཁོས་ང་ལ་འཆར་ཡན་མང་པོ་བསླངས་པ་རེད་
འདོད་ངེས་ཀྱང་སྲིད་མོད། དོན་ལ་དེ་ནི་རྒྱུ་རྐྱེན་ཕལ་བ་ཞིག་རེད། ང་ལ་མཚོན་ན་བྱ་
དངོས་གང་ཞིག་མོ་དང་དམ་དུ་འབྲེལ་མེད་དམ། ངས་མགོ་བོ་སྒུར་ནས་ཁང་པའི་ནང་གི་
རྡོ་གཅལ་ལ་ལྟ་དུས། མོའི་ངོ་གདོང་རྡོ་གཅལ་སྟེང་མངོན་ཡོང་། སྤྲིན་པ་རེ་རེ་དང་ལྗོན་
ཤིང་རེ་རེའི་སྟེང་ནས། མཚན་མོའི་མཁའ་དབུགས་ཀྱི་ནང་ནས་ཀྱང་མོ་མངོན་ཡོང་།ཉིན་
དཀར་ངས་མིག་གིས་གང་ལ་བལྟས་ན་མོ་དེ་རུ་མངོན་ཡོང་། མོའི་གཟུགས་བརྙན་ང་དང་
གྲིབ་མ་བཞིན་འགྲོགས་ཡོད། ཆེས་སྤྱིར་བཏང་གི་ཕོ་མོ་རེ་རེ་དང་ཐ་ན་ང་རང་གི་ངོ་གདོང་
འདིས་ཀྱང་ང་ལ་འཕྱ་དགོད་བྱེད་ཅིང་། ཁོ་ནི་མོ་དང་ཇི་འདྲའི་འདྲ་མཚུངས་ཡིན་པ་ལ་ཨང་
ཟེར། འཇིག་རྟེན་ཧྲིལ་བོ་རྗེས་དྲན་ཁང་ཆེན་པོ་ཞིག་ཏུ་གྱུར་ཏེ། ག་དུས་ཡིན་རུང་མོ་
གསོན་མྱོང་ལ་མཐར་ངའི་ལག་ནས་ཤོར་སོང་བ་དྲན་སྐུལ་བྱེད།
ཧ་རེ་ཏོན་གྱི་སྣང་བརྙན་ནི་ངའི་འགྱུར་བ་མེད་པའི་བརྩེ་དུང་དེའི་གཟུགས་བརྙན་
ཞིག་རེད། ངས་ཡོད་ཚད་བློས་བཏང་ནས་རང་གི་ཁེ་དབང་སྲུང་སྐྱོབ་བྱེད་པར་འབད་པའི་
གཟུགས་བརྙན་ཞིག་རེད། དེ་ནི་ངའི་ཉམས་རྒུད་དང་། ངའི་ང་རྒྱལ། ངའི་བདེ་སྐྱིད། ངའི་
སྡུག་བསྔལ་བཅས་ཀྱི་བསྡུས་གཟུགས་ཤིག་རེད། འོན་ཀྱང་ང་ནི་སྨྱོས་ཟིན་པ་དང་འདྲ།
ངས་རང་གི་དྲན་ཚུལ་ཡང་ཡང་ཁྱོད་ལ་བཤད་དོན་ནི། ང་ནམ་ཡང་འདི་ལྟར་འུ་ཐུག་དང་
ཁེར་རྐྱང་ཡིན་པ་ཁྱོད་ལ་ཤེས་སུ་འཇུག་འདོད་པ་དེ་ཡིན། ཅིའི་ཕྱིར་ཁོ་ངའི་གམ་དུ་ཡོད་
དགོས་པ་རེད་དམ། ཁོས་ང་ལ་ཕན་ཅི་ཡང་མི་ཐོགས་པར་མ་ཟད། དེ་ལས་ལྡོག་སྟེ་བཟོད་
དཀའ་བའི་མནར་གཅོད་བྱེད། དེ་ཡང་རྒྱུ་རྐྱེན་སྣ་གཅིག་རེད། དེ་བས་ངས་ཁོ་དང་ཁོའི་མ་
སྤུན་སྲིང་མོ་བར་གྱི་འབྲེལ་བར་དོ་སྣང་བྱེད་མི་འདོད། ང་ལ་ཁོ་གཉིས་ཀྱི་དོན་དུ་བསམ་
བློ་གཏོང་བའི་སེམས་ཤུགས་མི་འདུག”
“ཡིན་ནའང་། ཁྱོད་ཀྱིས་བཤད་པའི་འགྱུར་བ་ཟེར་བ་དེ་ཅི་ཡིན་ནམ། སྐུ་ཞབས་ཧེ་
ཟི་ཁི་ལེ་ཧྥུ།” ངས་དེ་ལྟར་དྲིས། ཁོའི་ཉམས་འགྱུར་དེས་ང་རང་སྐྲག་ཏུ་བཅུག་སོང་། ཕར་
བལྟས་ན་ཁོའི་དབང་རྩར་སྐྱོན་ཤོར་མི་འདུག་ལ་འཆི་འགྲོ་བའི་ཉེན་ཁ་ཡང་མེད་ཚོད་
རེད། ངས་ཚོད་དཔག་ལྟར་ན། ཁོ་ལ་སྙུང་གཞི་སོགས་ཅི་ཡང་མེད་ཅིང་ལུས་པོ་སྟོབས་
དང་ལྡན་འདུག རྣམ་རིག་གི་ཐད་ནས་བཤད་ན། ཁོ་ནི་ལོ་ཆུང་དུས་ནས་ལྐོག་གྱུར་དང་
སྐྱི་གཡའ་བའི་དོན་དེ་རིགས་ལ་འདང་རྒྱག་རྒྱུར་དགའ་ཞིང་། ཀླད་པའི་ནང་དུ་ནམ་རྒྱུན་
དྲན་ཚུལ་ཡ་མཚན་ཅན་གྱིས་ཁེངས་ཡོད། ཁོས་རང་གི་འདས་ཟིན་པའི་ཞེན་ཡུལ་གྱི་མི་
དེར་ཐལ་དྲགས་པའི་དྲན་ཚུལ་རེ་བཟུང་ཡོད་པ་མ་གཏོགས། ཕྱོགས་གཞན་ནས་བློ་རིག་
གི་གསལ་ཚད་ང་ཚོ་དང་འདྲ་བར་རྒྱུན་ལྡན་རེད་སྙམ།“འགྱུར་བ་མ་བྱུང་སྔོན་ལ། ངས་
ཀྱང་ཅི་ཡིན་གསལ་བོ་མི་ཤེས།” ཁོས་བཤད་
རྒྱུར། “མིག་སྔར་ང་ལ་དེ་འདྲའི་ཚོར་བ་མག་མོག་ཅིག་འདུག”
“ཁྱོད་ལ་སྙུང་གཞི་འདྲ་བྱུང་བ་མིན་ནམ།” ངས་དེ་ལྟར་དྲིས།
“བྱུང་མེད། ནེ་ལི། ང་ལ་ནད་བྱུང་མེད།” ཁོས་ལན་བཏབ།
“དེ་ན་ཁྱོད་འཆི་རྒྱུར་སྐྲག་པ་རེད་དམ།” ངས་མུ་མཐུད་དུ་དྲིས།
“འཆི་རྒྱུར་སྐྲག་ཟེར་རམ། དེ་ག་ལ་ཡིན།” ཁོས་ལན་བཏབ་དོན། “ང་ལ་མཚོན་
ན་འཆི་བར་ནི་སྐྲག་ཀྱང་མི་སྐྲག་ལ་དགའ་ཡང་མི་དགའ། འཆི་བར་རེ་སྒུག་ཀྱང་བྱེད་
ཀྱིན་མེད། ངས་དེ་ལྟར་བྱེད་དོན་ཅི་ཡོད། ལུས་ཕུང་སྟོབས་དང་ལྡན་ཞིང་འཚོ་བའི་གོམས་
གཤིས་བཟང་། སྲོག་གི་ཉེན་ཁ་ཡོད་པའི་ལས་ཀ་དེ་འདྲ་ཡང་ལས་ཀྱིན་མེད། ངས་ནི་རང་
ཉིད་ཕལ་ཆེར་འཇིག་རྟེན་འདིར་མགོ་ནས་སྐྲ་ནག་པོ་རྐང་གཅིག་ཀྱང་མི་རྙེད་པའི་བར་
དུ་འཚོ་ངེས་རེད་སྙམ་ཡོད། ཡིན་ནའང་ད་ལྟ་ངས་རང་གི་འཚོ་བའི་རྒྱུན་འདི་མུ་མཐུད་དུ་
བསྲིངས་དཀའ་བར་འདུག ངས་རང་གིས་རང་ལ་དབུགས་འབྱིན་རྔུབ་བྱེད་དགོས། སྙིང་
བསྟུད་མར་ལྡིང་དགོས་ཞེས་དྲན་སྐུལ་བྱེད་དགོས་པའི་ཚོད་རེད། དེ་ནི་ལྕགས་ཀྱི་ལྡེམ་
རྩིབ་ཞིག་བཙན་གྱིས་འགུག་དགོས་པ་དང་འདྲ། ཐ་ན་རྐང་ལག་འགུལ་བའི་སྟངས་སྟབས་
ཕྲ་མོ་ཙམ་ལ་ཡང་བསམ་བློ་དེ་འདྲས་སྣེ་ཁྲིད་བྱེད་དགོས་འདུག ཚེ་སྲོག་ཡོད་མེད་ཀྱི་
དངོས་གཟུགས་གང་ཡིན་རུང་། གནམ་ས་གཉིས་དང་དབྱེར་མེད་དུ་འདྲེས་པའི་འདུ་ཤེས་
དེའི་རྐྱེན་མ་ཞུགས་ཚེ། ངས་ནི་འདི་སྣང་ཐམས་ཅད་དམིགས་པ་གཏོད་ཐབས་མི་འདུག
ང་ལ་རེ་སྨོན་ཞིག་ཡོད། ངའི་ཚེ་སྲོག་ཧྲིལ་བོ་དང་ནུས་སྟོབས་ཡོད་རྒུས་བསམ་དོན་ལྷུན་
འགྲུབ་ཀྱི་ཉིན་མོ་དེར་རེ་སྒུག་བྱེད་ཀྱིན་ཡོད། དུས་ཡུན་ཧ་ཅང་རིང་པོ་ཞིག་ལ་རེ་སྒུག་
བྱས། ཡུལ་དུས་ངེས་མེད་དུ་རེ་སྒུག་བྱས། དེ་བས་ནམ་ཞིག་ཉིན་མོ་དེ་སླེབས་ངེས་པར་ང་
རང་ཞེ་གཏིང་ནས་ཡིད་ཆེས། ད་ནི་རིང་པོ་འགོར་མི་སྲིད། རྒྱུ་མཚན་ནི་རེ་སྨོན་དེས་ང་
རང་རྩ་བ་ནས་ཁྱུར་མིད་དུ་བཏང་བྱུང་། ང་ནི་རང་གི་ཉིན་མཚན་དབྱེར་མེད་ཀྱི་དྲན་པའི་
འཇིངས་སུ་བྱིང་སྟེ། བློ་སེམས་རྩེ་གཅིག་སྒོས་ཉིན་མོ་དེར་སྒུག་ཡོད། ངས་སེམས་གཏམ་
དམར་རྗེན་སྒོར་ཕུད་པས་སྙིང་གི་ཁུར་ངལ་ཇེ་ཡང་དུ་མ་སོང་རུང་། འོན་ཀྱང་ངས་ཅིའི་
ཕྱིར་རྒྱུ་མེད་རྐྱེན་དུ་རྣམ་འགྱུར་དེ་འདྲ་སྟོན་དགོས་དོན་གསལ་བཤད་བྱ་ཐུབ་ངེས། ཀྱེ་
ཧུད། སྐྱབས་མགོན་ལགས། འདི་ནི་ཡུན་རིང་བའི་འཐབ་རྩོད་ཅིག་རེད། མྱུར་དུ་མཇུག་
རྫོགས་ན་དགའ་ཨང་།”
ཁོ་ཁང་པའི་ནང་ཡར་འགྲོ་མར་འགྲོ་བྱེད་ཞོར་དེ་ལྟར་རང་གིས་རང་ལ་ཆིག་ལབ་
རྒྱག་ཅིང་སྐྲག་སྣང་སློང་བའི་སྐད་ཆ་འབའ་ཞིག་བཤད་མཐར། ངས་ཀྱང་ཁོ་ནི་རང་གི་
འགྱོད་སེམས་ཀྱིས་རབ་ཏུ་མནར་ཏེ་འཇིག་རྟེན་གསོན་ངོགས་སུ་དམྱལ་བར་ལྷུང་བའི་
ཚོད་དུ་གནས་པར་ཡིད་ཆེས་སྐྱེས་བྱུང་། གནས་སྟངས་དེའི་མཇུག་ཇི་ལྟར་བསྡུ་རྒྱུ་ནི་ངོ་
མ་ཚོད་དཔག་བྱེད་ཐབས་བྲལ་བ་ཞིག་རེད།
སྤྱིར་བཏང་ཁོས་མི་གཞན་སུ་ལ་ཡང་རང་གི་ནང་སེམས་བསྟན་མ་མྱོང་ཞིང་། ཐ་ན་
ཟུར་ངོས་ཤིག་ཀྱང་གཞན་ལ་ཤེས་སུ་བཅུག་མ་མྱོང་མོད། ད་ལྟ་བལྟས་ཡོང་ཚེ་ཁོའི་ནམ་
རྒྱུན་གྱི་སེམས་ཁམས་ནི་དེ་འདྲ་ཞིག་ཡིན་པར་ཐེ་ཚོམ་ཅི་ཡང་མི་འདུག ད་ལྟ་ཁོས་དངོས་
སུ་ཞིབ་བརྗོད་བྱས་པ་མིན་ན། ནམ་རྒྱུན་གྱི་བྱ་སྤྱོད་དང་རྣམ་འགྱུར་ལས་དེ་འདྲ་ཞིག་
ཡིན་པ་གཞན་སུ་ཞིག་གིས་ཤེས་སྲིད་དམ། སྐུ་ཞབས་ལོ་ཁི་ཝོ་དི། ཁྱོད་རང་ཁོ་དང་ཐོག་
མར་འཕྲད་དུས་ཀྱང་དེ་ལྟར་ཡིད་ལ་དྲན་མི་སྲིད་སྙམ། ངས་བཤད་པའི་དུས་ཚོད་དེའི་སྔ་
གཞུག་ཏུ་ཡང་ཁོ་རང་གཅིག་པུ་འགྲོ་སྡོད་བྱེད་རྒྱུར་དགའ་བ་མ་གཏོགས། ནམ་རྒྱུན་དང་
མི་འདྲ་བའི་ཁྱད་རྟགས་གཞན་མ་མཐོང་མོད། འོན་ཀྱང་སྔོན་མ་དང་བསྡུར་ན་མི་གཞན་
ལ་ཁ་བརྡ་བྱེད་རྒྱུར་ལྷག་ཏུ་མི་དགའ་བར་གྱུར་འདུག

ལེའུ་སོ་བཞི་པ།

དགོང་མོ་དེའི་རྗེས་ནས་བཟུང་སྐུ་ཞབས་ཧེ་ཟི་ཁི་ལེ་ཧྥུས་ཁ་ཟས་བཟའ་དུས་ང་ཚོར་
གཡོལ་ཅི་ཐུབ་བྱེད་མོད། ཡིན་ནའང་ཁོས་མངོན་གསལ་གྱི་སྒོ་ནས་ཧ་རེ་ཏོན་དང་ཁཱ་སེ་
རེན་གཉིས་དང་མཉམ་དུ་ཟ་མ་མི་ཟ་ཞེས་ཀྱང་བསྒྲགས་མི་འདོད། ཐ་ན་ཁ་ཟས་བཟའ་རུ་
ཡོང་ཐབས་མེད་པར་འགྱུར་དགོས་རུང་། རང་གི་སྤྱོད་ལམ་ཆགས་སྡང་གི་ཚོར་བ་ཁོ་ནའི་
དབང་དུ་འགྲོ་རུ་འཇུག་མི་འདོད། དེ་བས་ཁོས་དུས་ཚོད་ཉེར་བཞིའི་རིང་ཟས་ཐུན་གཅིག་
རེ་ལས་མ་ཟོས་རུང་ཕལ་ཆེར་ཆོག་ཡོད་ཚོད་རེད།
ཉིན་ཞིག་གི་དགོང་མོ། ཁྱིམ་མི་ཐམས་ཅད་གཉིད་ཚར་རྗེས། ངས་ཁོ་ཐོག་ཁང་ནས་
བབས་ཏེ་སྒོ་ཕྱིར་སོང་བ་ཐོས་ཤིང་མཚན་གང་བོར་ཕྱིར་ལོག་མ་བྱུང་། ཞོགས་པར་ད་དུང་
ཕྱིར་ལོག་མི་འདུག སྐབས་དེ་ནི་དཔྱིད་ཟླ་བཞི་པའི་ཟླ་མཇུག་རེད། གནམ་གཤིས་དྲོ་ཞིང་
འཇམ། ཆར་ཆུ་འབབ་ཐེངས་ཤིག་དང་ཉི་འོད་དྲོ་འཇམ་ཡུག་གཅིག་གིས་རྩྭ་ལྗང་ཐམས་
ཅད་ཧ་ཅང་གཙང་ཞིང་འོད་ཀྲིག་གེར་བསྒྱུར་ཡོད་ཅིང་། གྱང་རའི་ལྷོ་འགྲམ་དུ་ཡོད་པའི་
ཀུ་ཤུའི་སྡོང་པོ་དམའ་མོ་དེ་དག་གི་སྟེང་དུ་མེ་ཏོག་རྣམ་པར་བཞད་འདུག
ཞོགས་ཟས་ཟོས་རྗེས། ཁཱ་སེ་རེན་གྱིས་ངེས་པར་དུ་ང་ལ་རྐུབ་སྟེགས་ཤིག་དང་
ལག་སྣེའི་ལས་ཀ་ཁྱེར་ནས་ཁང་པའི་མཐའ་སྣེའི་ཐང་ཤིང་གི་གྲིབ་བསིལ་དུ་སྡོད་ཅེས་ཨུ་
ཚུགས་ཀྱིས་སྐུལ་བྱུང་།ཐེངས་སྔོན་མར་མེ་མདའི་ཁ་ཤོར་ནས་རྨས་སྐྱོན་ཕོག་པ་དེ་ཡོངས་སུ་དྲག་རྗེས། ད་
ལྟ་ཁཱ་སེ་རེན་གྱི་སྐུལ་མ་ལྟར་ཧ་རེ་ཏོན་གྱིས་ས་འདམ་བསློགས་ཏེ་མོར་མེ་ཏོག་ལྡུམ་ར་
ཆུང་ཆུང་ཞིག་བཟོ་བཞིན་གདའ། འོན་ཀྱང་ཅོ་སེ་ཧྥུ་ཡིས་ཐེངས་སྔོན་མར་སྦྱིན་བདག་ལ་
ཞུ་གཏུག་བྱས་པའི་དབང་གིས་མེ་ཏོག་ལྡུམ་ར་ཆུང་ཆུང་དེ་ད་ནི་ར་སྐོར་གྱི་གྲུ་ཟུར་ཞིག་
ཏུ་སྤར་ཡོད། ངས་སོས་དལ་བག་ཕབ་ངང་འཇམ་མཉེན་མཛེས་སྡུག་གི་ནམ་མཁའ་སྔོན་
པོའི་མཐོངས་འོག་ཏུ། ཉེ་འཁོར་གྱི་དཔྱིད་ཀའི་དྲི་བསུང་ལོངས་སུ་སྤྱོད་ཀྱིན་བསྡད་ཡོད།
ངེད་ཚང་གི་སྲས་མོ་ཤིང་རའི་འགྲམ་དུ་རྩད་པ་ཅན་གྱི་མེ་ཏོག་ཡིང་ཧྭ་འཐུ་རུ་རྒྱུགས་སོང་།
མོས་དེ་དག་མལ་ཁྲི་མེ་ཏོག་མའི་མཐའ་རྒྱན་དུ་འཛུགས་པར་འདོད་པ་ཡིན་ངེས། འོན་
ཀྱང་ཡུད་ཙམ་ནས་མོས་མེ་ཏོག་འཐུ་མཚམས་བཞག་སྟེ་ཕྱིར་རྒྱུགས་ཡོང་ཞིང་། སྐུ་
ཞབས་ཧེ་ཟི་ཁི་ལེ་ཧྥུ་ཕྱིར་ལོག་བྱུང་ཞེས་ང་ཚོར་བཤད། “ཁོས་ད་དུང་ང་ལ་ཁ་བརྡ་བྱས་
སོང་།” མོས་དེ་ལྟར་ཟེར་ཞོར་གདོང་ལ་ཞེད་སྣང་ཞིག་མངོན་འདུག
“ཁོས་ཅི་ཞིག་བཤད་པ་རེད།” ཧ་རེ་ཏོན་གྱིས་དེ་ལྟར་དྲིས།
“ཁོས་ང་ལ་ཁྱོད་མགྱོགས་པོར་ཕར་སོང་ཟེར།” མོས་ལན་བཏབ་དོན། “ཡིན་
ནའང་གདོང་མདོག་ནམ་རྒྱུན་དང་མི་འདྲ་བར་འདུག ང་ཕར་གོམ་པ་འགའ་རྒྱུགས་རྗེས་
རེ་ཞིག་དེ་གར་བསྡད་དེ་ཁོ་ལ་ཞིབ་ལྟ་ཞིག་མི་བྱེད་ག་མེད་བྱུང་།”
“ནམ་རྒྱུན་དང་མི་འདྲ་ཚུལ་ཅི་འདུག” ཁོས་དེ་ལྟར་དྲིས།
“ཨ་ཙི། སྤྲོ་སྣང་གིས་རབ་ཏུ་མྱོས་འདུག མ་རེད། སྤྲོ་དགོས་པའི་དོན་དག་ཅིག་ཡོད་
མི་སྲིད། གང་ལྟར་ཁོ་ནི་དགའ་སྟེ་རྐང་ལག་གིས་གར་སྟབས་སྒྱུར་གྱིན་པ་དང་འདྲ།” མོས་
དེ་ལྟར་ལན་བཏབ།
“དེ་ནི་ཕལ་ཆེར་མཚན་མོ་འཆམ་འཆམ་ལ་སོང་བས་ཁོའི་སྤྲོ་སྣང་འཕེལ་བ་ཡིན་
སྲིད།” ངས་ཕྱི་ཚུལ་ནས་ཅི་མི་སྙམ་པའི་ཟོལ་གྱིས་དེ་ལྟར་བཤད་ན་ཡང་། སེམས་སུ་ཡ་མཚན་
པའི་སྣང་བ་སྐྱེས་པར་མ་ཟད། མགྱོགས་མྱུར་ངང་དོན་ངོ་མ་དེ་འདྲ་ཞིག་ཡིན་མིན
ལ་བལྟ་འདོད་ཆེན་པོ་བྱུང་། རྒྱུ་མཚན་ནི་ནམ་རྒྱུན་ཁོ་རབ་ཏུ་དགའ་ཡོད་པའི་གནས་
སྟངས་དེ་འདྲ་མཐོང་རྒྱུ་ཧ་ལམ་དཔེ་མི་སྲིད་པས་ཡིན།
དེ་བས་ངས་ཁ་གཡར་ས་ཞིག་བཙལ་ནས་ཕར་ཁོ་ལ་བལྟ་རུ་ཕྱིན།
ཧེ་ཟི་ཁི་ལེ་ཧྥུ་ནི་ཕྱེས་ཟིན་པའི་སྒོ་ཁར་འགྲེང་འདུག ཁོའི་ངོ་མདོག་སྐྱ་བོར་གྱུར་
ཞིང་ལུས་པོ་འདར་སིག་སིག་བྱེད། ཡིན་ནའང་ཡ་མཚན་པ་ཞིག་ལ་དགའ་སྤྲོའི་འོད་
མདངས་ཤིག་ལུས་ལ་འཕྲོས་པས་ཁོའི་གཟུགས་ཞལ་མཐའ་དག་ལ་འགྱུར་བ་མངོན་
གསལ་ཞིག་བྱུང་འདུག
“ཁྱོད་ཀྱིས་ཞོགས་ཟས་ཤིག་བཟའ་དགོས་སམ།” ངས་དེ་ལྟར་དྲིས། “ཁྱོད་ཕྱི་རོལ་
ནས་ཞག་གང་བོར་འཁྱམས་པས་ལྟོགས་ཡོད་ངེས་རེད།” ངས་ཁོ་ས་གང་ལ་སོང་བ་ཤེས་
འདོད་ན་ཡང་ཐད་ཀར་དུ་འདྲི་བར་དོགས་བདེ་བོ་མ་བྱུང་།
“མི་དགོས། ང་ལྟོགས་མ་བྱུང་།” ཁོས་དེ་ལྟར་ལན་འདེབས་ཞོར་མགོ་བོ་ཕར་འཁོར་
ཞིང་། སྐད་ཆའི་ནང་དུ་ཡིད་མ་རངས་པའི་ཉམས་ཤིག་འདྲེས་འདུག ཧ་ལམ་ངས་ཁོ་ཅིའི་
ཕྱིར་འདི་ལྟར་དགའ་དགོས་པའི་རྒྱུ་མཚན་ཚོད་དཔག་བྱེད་འདོད་ཡོད་པ་ཤེས་སོང་བ་འདྲ།
ང་རེ་ཞིག་ཅི་བྱེད་འདི་བྱེད་མེད་པར་གྱུར་ཞིང་། རང་གིས་ད་ལྟ་ཁོ་ལ་དྲན་སྐུལ་རེ་
བྱས་ན་འགྲིག་མིན་ཡང་ཁོ་ཐག་མ་ཆོད།
“ངས་བལྟས་ན་མལ་ཁྲིར་འགོས་ཏེ་གཉིད་རན་པའི་སྐབས་སུ་ཕྱི་རོལ་ཏུ་འཁྱམ་
ཉུལ་ལ་འགྲོ་བ་དེ་ཡག་པོ་ཞིག་མ་རེད།” ངས་བསམ་འཆར་བཤད་དོན། “ཅི་ལྟར་བཤད་
རུང་། བརླན་གཤེར་ཆེ་བའི་དུས་ཚིགས་འདི་འདྲར། དེ་ལྟར་བྱས་ན་ཡག་པོ་མ་རེད། ངས་
བལྟས་ན་ཁྱོད་ཀྱི་ལུས་པོ་འཁྱག་ངེས་རེད། ད་དུང་ཚ་རྒྱག་ཀྱང་སྲིད། ད་ལྟ་རང་དུ་ཡང་
ཁྱོད་དེ་འདྲ་བདེ་ཐང་ཞིག་མིན་པ་འདྲ།”“སྐྱོན་མེད། ངས་བཟོད་བསྲན་བྱེད་ཐུབ།” ཁོས་
ལན་བཏབ་དོན། “ད་དུང་དགའ་
དགའ་སྤྲོ་སྤྲོའི་ངང་མཚན་མོ་འདི་བསྐྱལ་བ་ཡིན། གཙོ་བོ་ཁྱོད་ང་ལ་སུན་པོ་བཟོ་རུ་མ་
ཡོང་ན་དེ་གས་ཆོག ཕར་ཁྱིམ་ལ་སོང་། ང་ཁྱོད་ལ་སུན་དུ་མ་འཇུག”
ངས་ཁོའི་ངག་ལ་ཉན་པ་ཡིན། ཉེ་འགྲམ་ནས་ཕར་འགྲོ་སྐབས། ངས་ཁོའི་དབུགས་
འབྱིན་ཚད་ཤིན་ཏུ་མགྱོགས་པོར་དོ་སྣང་བྱུང་། དེ་ནི་བྱི་ལའི་དབུགས་འབྱིན་སྟངས་དང་
འདྲ་བར་སྣང་།
“དེ་ན་ཆོག་ཐལ།” ངའི་སེམས་སུ་འདི་ལྟར་དྲན་དོན། “ད་ནི་ང་ཚོས་སྙུང་གཞི་ལྕི
མོ་ཞིག་ཨེ་ཕོག་བལྟ་ཆོག ཁོ་ཞག་གང་བོར་མ་གཉིད་པར་ཅི་ཞིག་ལས་པ་སུ་ཡིས་ཤེས།”
ཉིན་དེའི་ཉིན་གུང་། ཁོ་གཤམ་ལ་ང་ཚོ་དང་མཉམ་དུ་ཁ་ཟས་བཟའ་རུ་ཡོང་བར་མ་
ཟད། ད་དུང་ངའི་ལག་ནས་ནང་ལ་ཟས་རིགས་ཕྱུར་བུར་གཏམས་པའི་སྡེར་མ་ཞིག་ཕར་
བླངས་སོང་། ཧ་ལམ་ཁོས་ཡར་སྔོན་ཟ་མ་མ་ཟོས་པས་ད་ནི་ཆབས་ཅིག་ཏུ་མང་པོ་ཞིག་ཁ་
གསབ་བྱེད་འདོད་པ་ཡིན་ཤས་ཆེ།
“ངའི་ལུས་པོ་འཁྱག་མེད་ལ། ཚ་ཡང་རྒྱག་གིན་མེད། ནེ་ལི།” ཁོས་དེ་ལྟར་བཤད།
དེ་ནི་ངས་ཞོགས་པར་བཤད་པའི་སྐད་ཆ་དེར་དམིགས་པ་ཡིན་ཤས་ཆེ། “ཁྱོད་ཀྱིས་ང་ལ་
བཟོས་པའི་ཟ་མ་འདི་དག་ཅུང་ཟད་ཀྱང་མ་ཟོས་ན་ཆུད་ཟོས་རེད།”
ཟས་གྲི་དང་ཟས་ཚེབ་བཟུང་སྟེ་ཁ་ཟས་བཟའ་བའི་གྲ་སྒྲིག་བྱས། ཡིན་ནའང་གློ་བུར་
དུ་ཡི་ག་ཡལ་སོང་། ཁོས་གྲི་ཚེབ་ཐང་ལ་བཞག་ཅིང་བྲེལ་འཚུབ་ངང་སྒེའུ་ཁུང་གི་ཕྱི་ལ་
ཅེར། དེ་མུར་ཡར་ལངས་ཏེ་སྒོ་ཕྱིར་བུད། ང་ཚོས་ཟ་མ་ཟོས་ནས་རྫོགས་ལ་ཉེ་དུས། ཁོ་ད་
དུང་ལྡུམ་རའི་ནང་དུ་ཕར་འགྲོ་ཚུར་ཡོང་བྱེད་ཀྱིན་གདའ། ཨེན་ཧྲབ་ཀྱིས་ཁོས་ཟ་མ་མི་
བཟའ་བའི་རྒྱུ་མཚན་ཅི་ཡིན་འདྲི་རུ་འགྲོ་དགོས་ཟེར། གསར་བུ་དེས་ང་ཚོས་གང་ཞིག་
ནས་ཁོ་ལ་ཕོག་ཐུག་བཟོས་པ་ཡིན་ནམ་སྙམ་གྱིན་པ་འདྲ།“ཇི་འདྲ་རེད། ཁོ་ཡོང་རྒྱུ་རེད་དམ།” ཁཱ་
སེ་རེན་གྱིས་མོའི་མ་སྤུན་མིང་པོ་ཕྱིར་
ལོག་པ་མཐོང་འཕྲལ་དེ་ལྟར་དྲིས།ཡོང་རྒྱུ་མ་རེད།” ཁོས་ལན་བཏབ་དོན། “ཁོ་ཁོང་ཁྲོ་ལངས་མི་འདུག དྲང་མོར་
བཤད་ན། ཁོ་འདི་འདྲ་ཞིག་དགའ་ཡོད་པ་མཐོང་དཀོན་པོ་ཡིན། འོན་ཀྱང་ངས་ཐེངས་
གཉིས་ལ་བོས་པ་དེས་སུན་སྣང་ཅུང་བཟོས་པ་འདྲ། ཁོས་ང་མྱུར་དུ་ཕར་སོང་ཟེར། ཁྱོད་ཀྱི་
གམ་དུ་སོང་ཟེར། ཁོས་རང་ཉིད་ལ་འདུག་རོགས་ཤིག་དགོས་དོན་མེད་འདོད་ཀྱིན་འདུག”
ངས་ནི་ཁོའི་ཟས་སྡེར་དེ་རྩིག་ཐབ་ཀྱི་ལྕགས་དྲའི་སྟེང་བཞག་སྟེ་བསྲོས་ནས་བསྡད།
དུས་ཚོད་གཉིས་འགོར་རྗེས། ཁང་པའི་ནང་དུ་མི་མེད་དུས་ཁོ་ཡང་བསྐྱར་ནང་ལ་ཕེབས་
བྱུང་། ཡིན་ནའང་ལྷོད་ལ་ཏོག་ཙམ་ཡང་བབས་མེད། ནག་ཅིང་མཐུག་པའི་སྨིན་མའི་འོག་
གི་མིག་ཟུང་ལས་ད་དུང་ཡང་གནོན་ཐབས་བྲལ་བའི་དགའ་སྤྲོའི་རྣམ་འགྱུར་དེ་མངོན་
ཞིང་། གདོང་དུ་སྔར་བཞིན་ཁྲག་མདོག་མེད་ན་ཡང་འཛུམ་པའི་སོ་ཕྲེང་ཕྱི་ལ་བསྟན་
འདུག ཧ་ལམ་དགའ་བའི་འཛུམ་མདངས་རེད་ཟེར་ཆོག་པ་འདྲ། ཁོའི་ལུས་ཡོངས་འདར་
གྱིན་གདའ། དེ་ནི་ལུས་པོས་མ་ལྕོགས་པ་མིན་པར་རབ་ཏུ་དམ་པའི་སྐུད་པ་ཞིག་འདར་
ཡོམ་བྱེད་པ་དང་འདྲ། དེ་ནི་ཧ་ཅང་དྲག་པའི་འདར་སིག་ཅིག་སྟེ། འདར་སྟངས་རང་ག་བ་
ཞིག་མ་རེད།
ངའི་སེམས་སུ་ཅིས་ཀྱང་ཁོར་རྒྱུ་མཚན་ཞིག་འདྲི་དགོས། གལ་ཏེ་ངས་མ་དྲིས་ན་སུ་
ཡིས་འདྲི་སྲིད་དམ་སྙམ།དེ་བས་ངས་བཤད་དོན།
“ཁྱོད་ཀྱིས་གཏམ་སྙན་ཅི་ཞིག་ཐོས་པ་ཡིན་ནམ། སྐུ་ཞབས་ཧེ་ཟི་ཁི་ལེ་ཧྥུ། རྣམ་
འགྱུར་ལ་བལྟས་ན་དགའ་སྤྲོས་ཁེངས་འདུག”
“གཏམ་སྙན་ཅི་ཞིག་ཡོད་སྲིད་དམ།” ཁོས་བཤད་རྒྱུར། “ང་ནི་ལྟོགས་དྲགས་ཏེ་
བསྲན་མ་ཐུབ་པ་རེད། འོན་ཀྱང་ཁ་ཟས་བཟའ་བའི་ཡི་ག་ཅི་ཡང་མི་འདུག”“ཁྱོད་ཀྱི་
གུང་ཟས་འདི་ན་ཡོད།” ངས་ལན་བཏབ་དོན། “ཁྱོད་ཀྱིས་མི་ཟ་དོན་ཅི་
ཡིན་ནམ།”
“ངས་ད་དུང་བཟའ་མི་འདོད།”ཁོས་དེ་མུར་ལྡབ་ལྡིབ་ངང་བཤད་རྒྱུར།“དགོང་ཟས་
བཟའ་རན་ལ་ཐོན་དུས་ད་གཟོད་བལྟ་ཆོག ནེ་ལི། ངས་མཇུག་མཐར་ཐེངས་གཅིག་བཤད།
ངས་ཁྱོད་ལ་ཞུ་བ་ཞིག་བྱེད། ཧ་རེ་ཏོན་དང་མི་གཞན་དེ་གཉིས་ཀར་བདག་དམ་བྱོས།
ངའི་མིག་གི་རིག་སར་ཡོང་དུ་མ་འཇུག ཁྱོད་ཚོ་སུ་ཡང་ང་ལ་སུན་པོ་བཟོ་རུ་མ་ཡོང་།
ང་གཅིག་པུ་འདི་རུ་ཡུད་ཙམ་སྡོད་དགོས།” “ཁྱོད་ཀྱིས་རང་ཉིད་གཅིག་པུ་ལོགས་སུ་
བགར་དོན་ཅི་ཡིན། ང་ལ་ཤོད་དང་། ཁྱོད་འདི་འདྲ་ཡ་མཚན་ཞིག་ཏུ་འགྱུར་དོན་ཅི་ཡིན།
སྐུ་ཞབས་ཧེ་ཟི་ཁི་ལེ་ཧྥུ། མདང་དགོང་ཁྱོད་གང་ཞིག་ལ་སོང་བ་ཡིན། ངས་འདི་ལྟར་འདྲི་
དོན་ནི་སྙིང་པོ་མེད་པའི་མཚར་སྣང་དེའི་དབང་གིས་མིན།ཡིན་ནའང་་།”
“ཁྱོད་ཀྱིས་འདི་ལྟར་འདྲི་དོན་ནི། ཏག་ཏག་སྙིང་པོ་མེད་པའི་མཚར་སྣང་དེའི་
དབང་གིས་རེད། མདང་དགོང་ང་རང་དམྱལ་ཁམས་ཀྱི་སྒོ་ཁར་བསྡད་པ་ཡིན། དེ་རིང་
ངས་རང་གི་དག་པའི་ཞིང་ཁམས་མཐོང་བྱུང་། མངོན་སུམ་མིག་གིས་རིག་པ་ཡིན། ང་
དང་དབྱིན་ཁྲེ་གསུམ་གྱི་བར་ཐག་ལས་མི་འདུག ད་ནི་ཁྱོད་ཕར་སོང་། གལ་ཏེ་ཁྱོད་ཀྱིས་
རང་ལ་བདག་དམ་ཞིག་བྱེད་ཐུབ་ན། གཞན་གྱི་གསང་བ་རྩད་གཅོད་བྱེད་རྒྱུར་མ་དགའ་
ན་བཟང་། དེ་ལྟར་བྱས་ན་ཁྱོད་ཀྱིས་ཅི་ཞིག་ཐོས་པའམ་མཐོང་བའི་དབང་གིས་རང་ལ་
དངངས་སྐྲག་སློང་མི་དགོས།'
རྩིག་ཐབ་ཕྱགས་ཤིང་སྒྲོག་ཙེ་ཕྱིས་རྗེས་ང་སྒོ་ཕྱིར་བུད་པ་ཡིན། སེམས་པ་ནི་སྔོན་
ཆད་ལས་ཀྱང་མི་བདེ་བར་གྱུར།
ཉིན་དེའི་ཕྱི་དྲོ། ཁོ་སྒོ་ཕྱིར་གཏན་ནས་མ་བུད་ཅིང་། མི་གཞན་གྱིས་ཀྱང་ཁོ་ལ་སུན་པོ་
མ་བཟོས། ཁོ་གཅིག་པུ་ཁང་པའི་ནང་དགོང་མོའི་ཆུ་ཚོད་བརྒྱད་པའི་བར་བསྡད་སོང་། ཁྱིམ་
མི་འབོད་པའི་བཀའ་བརྡ་སོགས་ཅི་ཡང་མ་ཐོས་ན་ཡང་། ངས་སྔར་བཞིན་ཁོ་ལ་དགོང་ཟས་
སྡེར་མ་གང་དང་པྲ་སྒྲོན་ཞིག་སྐྱེལ་དགོས་ངེས་རེད་སྙམ་བྱུང་། ཁོ་སྒེའུ་ཁུང་ཁར་ཁེན་ནས་
བསྡད་ཡོད་ཅིང་། དྲ་མིག་ཅན་གྱི་སྒེའུ་ཁུང་ཡངས་པོར་ཕྱེས་འདུག ཡིན་ནའང་ཁོས་སྒེའུ་
ཁུང་གི་ཕྱི་རོལ་ལ་ལྟ་བཞིན་མེད་པར་ངོ་གདོང་ཁང་པའི་ནང་ལ་འཁོར་ཡོད། ཁང་པའི་
ནང་མུན་ནག་གིས་ཁྱབ་འདུག མེ་ཐབ་ནང་གི་མེ་ལྕེ་ཞི་ནས་ཐལ་བ་ལས་ལྷག་མེད་ལ།
བརླན་གཤེར་དང་དྲོད་ཁོལ་འདྲེས་མའི་ཆར་ཤུལ་གྱི་མཚན་མོ་དེའི་མཁའ་དབུགས་དེས་
ཡོངས་སུ་བཟུང་འདུག རབ་ཏུ་ལྷིང་འཇགས་ཡིན་པས་ཅི་མོའུ་ཏོན་གྱི་ཤག་ཤག་བཞུར་
བའི་ཆུ་སྒྲ་ཐོས་ཐུབ་ལ། ཐ་ན་ཆུ་རྒྱུན་ཕྲ་མོ་རྡོ་གསེབ་ནས་བརྡོལ་ཞིང་ཕ་བོང་ཆེན་པོ་བརྒལ་
ནས་བཞུར་བའི་རླབས་ཀྱི་ཟེགས་མའི་རང་སྒྲ་ཡང་གསལ་ལེར་གོ་ཡོང་།
ངས་ཡོངས་སུ་ཞི་ལ་ཉེ་བའི་མེ་ཐབ་དེར་བལྟས་ཏེ་རང་དབང་མེད་པར་མི་འདོད་པའི་
ཅ་ཅོ་ཞིག་སྒྲོག་ཞོར་ཁང་པའི་སྒེའུ་ཁུང་རེ་རེ་བཞིན་རྒྱག་མགོ་བརྩམས། མཇུག་མཐར་ཁོ་
བསྙེས་བསྡད་ཡོད་པའི་སྒེའུ་ཁུང་དེའི་གམ་ལ་ཐོན།
“སྒེའུ་ཁུང་འདི་རྒྱག་དགོས་སམ།” ཁོ་དེ་གར་གྲག་མེད་འགུལ་མེད་དུ་ལུས་པ་
མཐོང་བས། ངས་ཁོའི་སྣང་བ་དཀྲོགས་ཆེད་དེ་ལྟར་དྲིས།
ངས་སྐད་ཆ་བཤད་པའི་སྐབས་དེར། པྲ་སྒྲོན་གྱི་འོད་མདངས་ཁོའི་གདོང་ལ་ཕོག
ཙི། སྐུ་ཞབས་ལོ་ཁི་ཝོ། ཁོས་ང་རང་སྐྲག་ཏུ་བཅུག་སོང་། ད་ཅི་ལྟར་བཤད་དགོས་སམ།
སྐབས་དེར་ཁོའི་མིག་འབྲས་ནག་པོ་གཉིས་གཏིང་ཏུ་ལྷུང་འདུག་ཅིང་། ཁྲག་མདོག་དང་
བྲལ་བའི་ངོ་གདོང་ཤིན་ཏུ་སྐྱ་བོ་ཡིན་ལ། ད་དུང་ཁོའི་འཛུམ་མདངས་དེ། ངས་སྐབས་དེར་
དེ་ནི་སྐུ་ཞབས་ཧེ་ཟི་ཁི་ལེ་ཧྥུ་རེད་བསམ་མ་བྱུང་། ངས་དེ་ནི་གདོན་འདྲེ་ཞིག་རེད་འདོད།
ང་ངོ་མ་སྐྲག་སོང་།དེ་བས་ལག་གི་པྲ་སྒྲོན་ཡང་འཁྱོགས་ཏེ་གྱང་ངོས་ལ་གཙུབས་པས་དར་
ཅིག་རིང་ཁང་པའི་ནང་ཧྲིལ་བོར་ནག་འཐིབས་སེར་གྱུར།“ཆོག་ཐལ། སྒེའུ་ཁུང་གཏན་ཆོག” ཁོས་
དེ་ལྟར་ལན་བཏབ་པ་ན་ངས་རྒྱུས་
མངའ་ཆེ་བའི་སྐད་གདངས་དེ་གོ་བྱུང་།“ཨ་རོགས། ཁྱོད་ནི་བླུན་པོ་ཡིན་ནམ་ཞ་བོ་ཡིན།
པྲ་སྒྲོན་ཞིག་ཀྱང་ལེགས་པར་འཛིན་མི་ཐུབ་བམ། མྱུར་དུ་པྲ་སྒྲོན་གཞན་ཞིག་ལེན་
དུ་སོང་།”
ང་ནི་སྐྲག་ཐག་ཆོད་དེ་འདར་སིག་སིག་ངང་སྒོ་ཕྱིར་བུད་ཅིང་། ཅོ་སེ་ཧྥུ་ལ་བཤད་དོན།
“སྦྱིན་བདག་གིས་ཁྱོད་ལ་པྲ་སྒྲོན་ཞིག་ཁྱེར་ཤོག་ཟེར། ད་དུང་ཁོ་ལ་མེ་ཁ་གསོ་
རོགས་བྱེད་དགོས་འདུག"
ང་ནི་སྐབས་དེར་ཤིན་ཏུ་སྐྲག་པས་ཡང་བསྐྱར་སྦྱིན་བདག་གི་ཁང་པའི་ནང་ལ་འགྲོ་
མ་ཕོད།
ཅོ་སེ་ཧྥུ་ཡིས་ཧ་རེ་ཧུ་རེའི་ངང་སོལ་སྣོད་དུ་རྡོ་སོལ་གང་བླུགས་ཏེ་ནང་དུ་ཕྱིན། འོན་
ཀྱང་ཡུད་ཙམ་ནས་ཁོས་སོལ་སྣོད་ཁྱེར་ནས་ཕྱིར་ལོག་ཡོང་ལ། ལག་པ་གཞན་དེའི་ནང་
དགོང་ཟས་སྡེར་མ་གང་ཡང་བཟུང་འདུག ཁོས་སྐུ་ཞབས་ཧེ་ཟི་ཁི་ལེ་ཧྥུ་ཕྱིར་མལ་ཁང་
ནང་གཉིད་དུ་འགྲོ་རྒྱུ་རེད། དགོང་ཟས་ཟ་འདོད་མི་འདུག སང་ཉིན་ཞོགས་པར་གནས་
ཚུལ་ལ་བལྟ་ཡོང་ཟེར་ཞེས་སྨྲས་བྱུང་།
ང་ཚོས་ཁོ་ཐད་ཀར་ཐོག་ཁང་དུ་ཕྱིན་པ་ཐོས། ཡིན་ནའང་རང་གི་མལ་ཁང་དུ་མ
ལོག་པར་མོན་ཆ་རའི་ཤིང་སྒམ་རྣམ་པའི་མལ་ཁྲི་ཅན་གྱི་ཁང་པ་དེའི་ནང་འཛུལ་སོང་།
ངས་སྔོན་ཆད་བཤད་མྱོང་། ཁང་པ་དེའི་སྒེའུ་ཁུང་གི་ཁོད་ཅུང་ཆེ་བས། མི་སུ་ཡིན་རུང་
སྒེའུ་ཁུང་ནས་ཕྱི་ལ་འགྲོ་བར་སྟབས་བདེ་བ་རེད། ངས་གློ་བུར་དུ་ཡིད་ལ་ཁོ་ནི་ཡང་
བསྐྱར་ནམ་གུང་ཕྱི་རུ་འཁྱམ་ཉུལ་དུ་འགྲོ་ངེས་པ་དང་། ང་ཚོ་མི་གཞན་སུ་ལ་ཡང་ཤེས་སུ་
འཇུག་འདོད་མེད་པ་རེད་སྙམ། ཁོ་ནི་འདྲེ་རོ་ཟན་ཞིག་གམ་ཡང་ན་འདྲེ་ཁྲག་འཇིབ་ཅིག་
ཡིན་ནམ། ངས་ཁོག་ཏུ་དེ་ལྟར་དྲན། དཔེ་དེབ་ལས་དེ་འདྲའི་འཇིགས་སུ་རུང་བའི་གདོན་
འདྲེ་བྲིས་ཡོད་པ་མཐོང་མྱོང་། དེའི་རྗེས་ངས་ཡང་བསྐྱར་བསམ་བློ་བཏང་དོན། ཁོ་ནི་ཆུང་
དུས་ནས་བཟུང་ངས་སྙོར་སྐྱོང་བྱས་ཏེ་ནར་སོན་པ་ཡིན། ཁོའི་མི་ཚེ་ཧྲིལ་བོ་ང་ལ་གསལ་
ཆ་ཡོད། དེ་བས་ད་ལྟ་འདི་ལྟར་ཁོ་ལ་ཞེད་སྣང་སྐྱེས་པའི་ངང་ཚུལ་ནི་ངོ་མ་དགོད་བྲོ་བ་
ཞིག་མ་ཡིན་ནམ།
འོན་ཀྱང་ཁོ་ནི་ས་ཕྱོགས་གང་ཞིག་ནས་ཡོང་བ་ཡིན་ནམ། ཤ་མདོག་ནག་པོའི་གདོན་
ཕྲུག་ཆུང་ཆུང་དེ་ཉིད། མི་སེམས་བཟང་ཞིག་གིས་རྙེད་དེ་བདག་སྐྱོང་བྱས་མོད། ཁོས་ནི་ཕྱིར་
དུད་ཁྱིམ་འདི་ལ་ཆག་སྒོ་དྲངས་ཡོང་བ་རེད། ང་ནི་དེ་ལྟར་དྲན་པ་རབ་རིབ་ངང་གཉིད་ལ་
ཤོར། མ་གཞིར་རང་གི་དྲན་ཤེས་རབ་རིབ་དེས་རང་ལ་ཆིག་ལབ་རྒྱག་གིན་འདུག
ངས་གཉིད་མ་སད་ཀྱི་ངང་ནས་དོན་དེར་བསམ་བློ་འཁོར་ཐུབ་བྱུང་། དོན་དག་ཡར་
མར་བཅོ་བརྒྱད་ལ་འདང་བརྒྱབ་པས་ཧ་ཅང་ཐང་ཆད་བྱུང་། ཁོའི་ཕ་མ་གཉིས་ནི་མི་
ཇི་འདྲ་ཞིག་ཡིན་ནམ། ངས་རིག་པ་གསལ་དུས་བསམ་བློ་བཏང་མྱོང་བའི་དོན་དག་སྣ་
ཚོགས་ཡང་བསྐྱར་དྲན་གསོ་ཐེངས་ཤིག་བྱས། རྨི་ལམ་རབ་རིབ་ཀྱི་ཁྲོད་ནས་ཁོའི་མི་ཚེའི་
བརྒྱུད་རིམ་ཧྲིལ་བོ་ཆད་མ་མཐུད་ཀྱི་ངང་ནས་བསྐྱར་དྲན་ཞིག་བྱས་ཤིང་། དེའི་རྗེས་ཡང་
ཁོའི་འཆི་བ་དང་འདས་མཆོད་སོགས་ལ་ཡང་བསམ་བློ་བཏང་། སྐབས་དེར་ངའི་དྲན་
ངོགས་སུ་ང་ནི་སུན་སྣང་དང་དཀའ་སྡུག་གིས་མནར་འདུག རྒྱུ་མཚན་ཁོའི་དུར་སའི་
མདུན་དུ་དུར་བྱང་ཞིག་འཛུགས་པའི་ཆེད་དུ་རེད། དུར་བྱང་སྟེང་དུ་ཡི་གེ་ཅི་ཞིག་འབྲི་
དགོས་སམ། དོན་དེ་ཐག་གཅོད་བྱེད་པའི་འགན་ཁུར་ངའི་གཉའ་ལ་ལྷུང་འདུག ད་ནི་ལྷ་
ཁང་གི་དཀོན་གཉེར་བ་དང་གྲོས་མོལ་བྱེད་རྒྱུ་ལས་བྱ་ཐབས་ཟད། ཁོ་ལ་རུས་ཤིག་ཀྱང་
མེད། ཁོ་ཡང་སྙིང་ལོ་ངོ་ག་ཚོད་ལ་འཇིག་རྟེན་འདིར་གསོན་པ་ཡང་གསལ་ཁ་མི་ཆོད། དེ་
བས་མཇུག་མཐར་ང་ཚོས་དུར་བྱང་སྟེང་ཧེ་ཟི་ཁི་ལེ་ཧྥུ་ཞེས་པའི་ཡིག་འབྲུ་དེ་རྣམས་ཁོ་ན་
བྲིས་ཏེ་འཐུས་པར་བྱས།རྗེས་སུ་རྨི་ལམ་དེ་དངོས་གནས་མངོན་འགྱུར་བྱུང་སོང་། ང་ཚོས་ངོ་མ་དེ་ལྟར་བྱེད་
པ་ལས་ཐབས་གཞན་མ་རྙེད། ཁྱོད་རྗེས་མ་དུར་ས་ཡོད་སར་བལྟ་རུ་འགྲོ་ན་ཧེ་ཟི་ཁི་ལེ་
ཧྥུའི་དུར་བྱང་གི་སྟེང་དུ་ཁོའི་མིང་དང་འདས་སྐར་ཁོ་ན་ལས་མཐོང་རྒྱུ་མེད།
སྐྱ་རེངས་ཤར་དུས་གཞི་ནས་ངའི་རིག་པ་ཇེ་གསལ་དུ་སོང་། ང་ཡར་ལངས་ཤིང་སྒོ་
ཕྱིར་བུད་དེ་ར་སྐོར་ནང་དུ་ཁོས་བཞག་པའི་རྐང་རྗེས་ཡོད་མེད་ལ་བལྟ་རུ་ཕྱིན། སྐབས་
དེར་མིག་མདུན་གྱི་རྡོག་ལམ་གསལ་ལ་མི་གསལ་ཙམ་ཞིག་རེད།
ཁོ་ནི་ཁྱིམ་ནས་སྒོར་མ་བུད་པ་ཡིན་ནམ། ངའི་སེམས་སུ་དེ་ལྟར་དྲན། དེ་རིང་ཁོ་ལ་
གནད་དོན་གཞན་མེད་པ་འདྲ། ངས་ཁྱིམ་མི་ཚང་མར་ཞོགས་ཟས་གྲ་སྒྲིག་བྱས།དེ་ནི་ནམ་
རྒྱུན་གྱི་ལས་ཀ་ཡིན། ངས་ཧ་རེ་ཏོན་དང་ཁཱ་སེ་རེན་གཉིས་ཀར་སྔོན་ལ་ཞོགས་ཟས་ཟ་རུ་
བཅུག་ཅིང་། སྦྱིན་བདག་ད་དུང་ཡུད་ཙམ་རིང་གཉིད་དགོས་པས་ཁོ་ལ་མ་སྒུག་ན་ཆོག་
ཅེས་བཤད། ཁོ་གཉིས་ཀ་ཕྱི་རོལ་གྱི་ཤིང་སྡོང་འོག་ཏུ་ཞོགས་ཟས་བཟའ་རྒྱུར་དགའ། དེ་
བས་ངས་དེ་རུ་སྒྲོག་ཙེ་ཆུང་ཆུང་ཞིག་བཞག་པ་ཡིན།
ང་ཕྱིར་ཁང་པའི་ནང་ལོག་དུས། སྐུ་ཞབས་ཧེ་ཟི་ཁི་ལེ་ཧྥུ་ཐོག་ཁང་ནས་མར་བབས་
འདུག ཁོས་ཅོ་སེ་ཧྥུ་ལ་ལོ་ཏོག་སྐོར་གྱི་ཁ་བརྡ་ཞིག་བྱེད་ཀྱིན་གདའ། ཁོས་ལས་ཀ་རེ་རེ་
བཞིན་བཀོད་སྒྲིག་གསལ་བོ་བྱས་སོང་། ཡིན་ནའང་སྐད་ཆ་བཤད་པའི་གདངས་འགྲོས་
སྔོན་ཆད་ལས་མགྱོགས་པོར་སྣང་ལ། ཡང་དང་ཡང་དུ་ཁ་ཕར་འཁོར་ཏེ་འགྲོ་ཞིང་གདོང་
མདོག་ནི་ཁ་སང་དང་ཕལ་ཆེར་འདྲ་བའམ། ཡང་ན་ཁ་སང་ལས་ཀྱང་བྲེལ་འཚུབ་ཀྱི་
ཉམས་ཤིག་གིས་ཁེངས་འདུག
ཅོ་སེ་ཧྥུ་སྒོར་སོང་རྗེས། ཁོ་དུས་རྒྱུན་གྱི་སྡོད་གནས་དེར་བསྡད་བྱུང་། ངས་ཁའོ་ཧྥེ་
གཞོང་ཕོར་གང་ཁོའི་མདུན་དུ་བཞག འོན་ཀྱང་ཁའོ་ཧྥེ་མི་འཐུང་བར་ཕར་ཉེ་སར་འདེད་
ཙམ་བྱས་རྗེས་གྲུ་མོ་ཅོག་ཙེའི་སྟེང་ལ་ཁེན་པ་དང་། མིག་གིས་གྱང་ངོས་ལ་ཧྲིག་གེར་བལྟས་
ཏེ་བསྡད་བྱུང་།ངས་བསམས་ན་ཁོས་ནི་གྱང་དེའི་ངོས་ཧྲིལ་བོར་ཞིབ་ལྟ་ཞིག་བྱེད་
འདོད་ཡོད་པ་འདྲ། མིག་ཟུང་ནི་འབྱེད་འཛུམ་ཅི་ཡང་མི་བྱེད་ཅིང་བྲེལ་ཟིང་གིས་སྡོད་
བཟོད་བྲལ་བའི་རྣམ་འགྱུར་ཞིག་མངོན་འདུག
“ད་ཆོག་ཐལ།”
ངས་སྐད་གསང་མཐོན་པོས་དེ་ལྟར་ཟེར་ཞོར་སོལ་གོར་ཁོའི་ལག་ཏུ་བཞག “མ་
འཁྱག་སྔོན་ལ་ཟ་འཐུང་བྱོས། སོལ་གོར་དང་ཁའོ་ཧྥེ་ཁྱོད་ཀྱི་མདུན་དུ་བཞག་སྟེ་དུས་ཚོད་
གཅིག་འགོར་སོང་།”
ཁོས་ང་ལ་ཁ་ཡ་མ་བྱས་མོད། ཡིན་ནའང་དགོད་ཙམ་བྱས་བྱུང་།
ཐ་ན་ཁོས་ང་ལ་མཆེ་གཙིགས་མིག་བགྲད་བྱས་ཀྱང་ཆོག་མོད། ངས་ནི་མིག་མདུན་
གྱི་སྐྱི་གཡའ་བའི་འཛུམ་མདངས་དེ་འདྲ་ཞིག་གཏན་ནས་མཐོང་མི་འདོད།
“སྐུ་ཞབས་ཧེ་ཟི་ཁི་ལེ་ཧྥུ། སྦྱིན་བདག” ངས་སྐད་གསང་མཐོན་པོས། “དེ་ལྟར་མ་
བྱེད།” “སྐྱབས་མགོན་ཆེན་པོས་ཐུགས་རྗེས་གཟིགས་རོགས། མིག་ཟུང་བགྲད་དེ་མ་སྡོད།
ཧ་ལམ་ཁྱོད་ཀྱི་མིག་ལམ་དུ་གདོན་འདྲེ་ཞིག་མངོན་པ་ཡིན་ནམ་ཅི།”
“དེ་ལྟར་མ་བྱེད། སྐྱབས་མགོན་མཁྱེན། འུར་མ་རྒྱག་རོགས།” ཁོས་ལན་འདེབས་
ཞོར་ཁ་ཕྱིར་འཁོར་ནས། “ཁྱོད་ཀྱིས་ང་ལ་ཤོད་དང་། འདི་ན་ངེད་གཉིས་མ་གཏོགས་མེད་
པ་རེད་དམ།”
“དེ་ལོས་ཡིན།” ངས་དེ་ལྟར་ལན་བཏབ། “ངེད་གཉིས་མ་གཏོགས་ག་ལ་ཡོད།”
ངས་ཁ་ནས་དེ་ལྟར་བཤད་ན་ཡང་རང་དབང་མེད་པར་ཁོའི་དོགས་འདྲི་དེ་སྣང་མེད་
དུ་བསྐྱུར་ཐབས་མ་བྱུང་། ཐ་ན་རང་ཉིད་ཀྱང་རང་གི་སྐད་ཆ་དེར་གདེང་ཚོད་དེ་ཙམ་མེད་
པ་ལྟར་གྱུར། ཁོས་སྒྲོག་ཙེ་སྒང་གི་ཞོགས་ཟས་ཀྱི་སྡེར་སྣོད་སོགས་ལག་པས་ཕར་དེད་ཅིང་།
མདུན་ཐད་དུ་ས་སྟོང་ཞིག་བཞག་སྟེ་ལུས་པོ་སྒྲོག་ཙེར་ཁེན་ནས་མདུན་ཐད་ལ་བལྟ་བདེ་བར་བྱས།
ད་ནི་ངས་ཧ་གོ་སོང་། མ་གཞི་ཁོས་གྱང་ངོས་ལ་ལྟ་བ་མ་རེད། ང་ཁ་རོག་གེར་བསྡད་
དེ་ཁོའི་རྣམ་འགྱུར་ལ་ཞིབ་ལྟ་བྱས་པ་ན། མ་གཞི་ཁོས་རང་གི་མདུན་ཐད་ཀྱི་དབྱིན་ཁྲེ་
གཉིས་ཀྱི་བར་ཐག་ཡོད་པའི་གནས་ཤིག་ལ་ཞིབ་ལྟ་བྱེད་ཀྱིན་གདའ། མདོར་ན་བལྟ་བྱའི་
ཡུལ་དེ་མི་དང་ཅ་ལག་ཅི་ཞིག་ཡིན་རུང་། གང་ལྟར་དེས་ཁོ་ལ་ཟད་མི་ཤེས་པའི་དགའ་སྤྲོ་
དང་སྡུག་བསྔལ་ཅི་རིགས་ཤིག་སྐྱེད་ཀྱིན་ཡོད་ཚོད་རེད། ཁོའི་ངོ་གདོང་ལ་བལྟས་ན་སྡུག་
བསྔལ་དང་དགའ་སྤྲོ་ཅིག་ཅར་འདྲེས་པའི་རྣམ་འགྱུར་ཡ་མཚན་ཞིག་མངོན་འདུག རྟོག་
བཟོ་ལས་བྱུང་བའི་བལྟ་བྱ་དེ་རྟག་པ་ཞིག་མ་ཡིན་པར་འགྱུར་བཞིན་ཡོད་ཚོད་རེད། དེ་
བས་ཁོས་མིག་ཟུང་འབྱེད་འཛུམ་ཙམ་ཡང་མི་བྱེད་པར་དེ་ཁོ་ནར་ཧྲིག་གེར་ལྟ་བ་དང་། ཐ་
ན་ངས་སྐད་ཆ་བཤད་ཀྱིན་པའི་སྐབས་སུ་ཡང་མིག་ཟུང་ནི་བལྟ་བྱ་དེ་དང་ཏོག་ཙམ་ཡང་
འབྲལ་འདོད་མེད་པ་འདྲ།
ངས་ཁོ་ལ་ཁྱོད་ཀྱིས་དུས་ཚོད་རིང་པོ་ཞིག་ལ་ཟ་མ་ཁ་རེག་མ་སོང་ཞེས་དྲན་སྐུལ་
བྱས་མོད་སྐད་ཆ་དེ་ཡིས་ཕན་ཅི་ཡང་མ་ཐོགས། བརྒྱ་ལ་ཁོས་ངའི་སྐད་ཆར་ཉན་པའི་
དབང་དུ་བཏང་རུང་། ལག་པ་འགུལ་ཙམ་བྱེད་པའམ་ཅ་ལག་ལ་རེག་ཙམ་བྱེད་པ་ལས་
མ་འདས་ཏེ། ལན་རེར་ལག་པ་བསྲིངས་ཏེ་སོལ་གོར་ལ་རེག་ཙམ་བྱས་མ་ཐག་ཡང་བསྐྱར་
བསྐུམས་འགྲོ་ལ། སྒྲོག་ཙེའི་སྒང་དུ་ལག་པ་བསྐུམས་ཤིང་སྤར་ཁ་བསྡམས་ཏེ་སོབ་གོར་
ལེན་པའི་དོན་དག་དེ་ཡང་བརྗེད་ཚར་འདུག
ངས་ནི་དེ་གར་ངང་རྒྱུད་རིང་བའི་སྒོ་ནས་ཁོའི་བློ་རྩེ་གཅིག་སྒྲིམ་གྱིས་གང་ཞིག་ལ་
ཅེར་བའི་རྣམ་འགྱུར་དེར་ལྟ་ཞིབ་བྱས་ཏེ་བསྡད་པ་ཡིན་ལ། ཐབས་ཤེས་གང་ཡོད་ཀྱིས་
ཁོའི་རྣམ་རིག་ཨམ་གཙིགས་བསྡམས་པའི་གནས་སྟངས་དེ་ལས་ཚུར་འགུགས་ཐབས་
ལ་བསམ་བློ་བཏང་། མཇུག་མཐར་ཁོ་ཡང་ང་ལ་རབ་ཏུ་སུན་ནས་ཡར་ལངས་ཤིང་། ངས་ཁ་
ཟས་བཟའ་མི་འདོད་དུས་ཁྱོད་ཀྱིས་ཨུ་ཚུགས་བྱེད་དོན་ཅི་ཡིན། ངས་ནམ་ཞིག་བཟའ་
འདོད་ན་དེ་དུས་ཟོས་ན་མི་ཆོག་གམ་ཞེས་དྲི་བ་བཏོན་བྱུང་། ད་དུང་རྗེས་ཕྱོགས་ཁྱོད་ཀྱིས་
ང་ལ་ཞབས་ཏོག་བསྒྲུབ་མི་དགོས། ཟས་སྡེར་སོགས་ཁྱེར་ཡོང་ནས་འདིར་བཞག་རྗེས་ཕྱིར་
ལོག་ཆོག་ཅེས་སྨྲས་བྱུང་། སྐད་ཆ་དེ་དག་བཤད་རྗེས་ཁོ་ཁང་པའི་ནང་ནས་སྒོར་བུད་ཅིང་།
མེ་ཏོག་ལྡུམ་རའི་ལམ་ཕྲན་དེ་དེད་ནས་ག་ལེར་ཕར་བསྐྱོད་པ་དང་། མཐར་ཤིང་རའི་ཕྱི་ལ་
བུད་དེ་ཐག་རིང་དུ་ཕེབས་སོང་།
དུས་ཚོད་ནི་སེམས་ཁྲལ་གྱི་ཁྲོད་ནས་ཕར་འདས་ཤིང་ཡང་མཚན་མོ་ཞིག་གི་མགོ་
བརྩམས། ང་ནི་དགོང་མོ་དུས་ཚོད་རིང་པོ་ཞིག་ལ་བསྡད་རྗེས་གཞི་ནས་ཉལ་བ་ཡིན།
འོན་ཀྱང་མལ་ཁྲིར་འགོས་རྗེས་གཉིད་མ་ཁུགས། ཁོ་ནམ་གུང་ཡོལ་རྗེས་ད་གཟོད་ཕྱིར་
སླེབས་བྱུང་། འོན་ཀྱང་ཐོག་ཁང་དུ་ཉལ་བར་མ་སོང་བར་རང་ཉིད་ཁང་པ་འོག་མའི་ནང་
བཅུག་སོང་། ངས་བློ་ཞིབ་མོས་ཉན་ནས་བསྡད་ཅིང་མལ་ཁྲིའི་སྟེང་འགྲེ་ལོག་མང་པོ་ཞིག་
བརྒྱབ་མཐར། ལྭ་བ་གྱོན་ནས་ཡང་བསྐྱར་ཐོག་ཁང་ལས་བབས་པ་ཡིན། མལ་སའི་ནང་དུ་
སེམས་ཁྲལ་དང་བཅས་ཡིད་ལ་འདྲ་མིན་སྣ་ཚོགས་དྲན་ནས་སྡོད་དགོས་ན་སྡུག་བསྔལ་
ཤིན་ཏུ་ཆེ།
སྐབས་དེར་ངས་སྐུ་ཞབས་ཧེ་ཟི་ཁི་ལེ་ཧྥུ་ཡིས་ཁང་པའི་ནང་གི་རྡོ་གཅལ་སྟེང་སྡོད་
བཟོད་མི་བདེ་བར་ཕར་འགྲོ་ཚུར་ཡོང་བྱེད་པའི་གོམ་སྒྲ་སྒྲོག་པ་ཐོས་བྱུང་། ཁོས་ལན་རེར་
ན་བའི་འཁུན་སྒྲ་དང་འདྲ་བའི་དབུགས་རིང་རེ་ཕྱུངས་ཏེ། ཉེ་འཁོར་གྱི་ལྷིང་འཇགས་
དཀྲོགས་འགྲོ་ལ། ད་དུང་ངག་ནས་ཆད་མེད་ལྡབ་ལྡིབ་ཀྱི་སྐད་ཆ་རེ་བཟློ་བཞིན་འདུག
ངས་ནི་ཁཱ་སེ་རེན་ཞེས་པའི་མིང་དེ་ཁོ་ན་ཐོས་བྱུང་། མིང་དེ་བཟློ་བའི་སྐབས་སུ་ཁོའི་ངག་
ཚིག་ཀྱང་གློ་བུར་དུ་འཇམ་ཞིང་བརྩེ་བ་དང་ལྡན་པར་གྱུར་འགྲོ། ཡང་ལན་རེར་ཤིན་ཏུ་སྐྱོ་
བའི་ངུ་འབོད་དང་འདྲ་བར་སྣང་། ཁོས་ཆིག་ལབ་རྒྱག་པའི་སྐབས་སུ་ཧ་ལམ་མི་ཞིག་རང་གི་
མདུན་དུ་ཡོད་པ་ལྟར་སྐད་མགོ་དམའ་ཞིང་གཟབ་ནན་ཡིན་ལ། བྲེལ་འཚུབ་ཀྱི་ངག་
ཚིག་དེ་དག་ནི་སྙིང་ཁོང་ནས་ཕྱི་ལ་བཙུར་ཡོང་བཞིན་པ་དང་འདྲ་བར་སྣང་། ང་ལ་ཐད་
ཀར་དུ་ཁོའི་ཁང་པའི་ནང་འཛུལ་བའི་སྤོབས་པ་མི་འདུག ཡིན་ནའང་ངས་ཧེ་ཟི་ཁི་ལེ་
དྷུ་རྟོག་བཟོ་བྱས་པའི་རྨི་ལམ་དེ་ལས་དཀྲོགས་པར་འདོད། དེ་བས་བསམ་བཞིན་དུ་ཁྲོག་
སྒྲ་ཆེན་པོ་དང་བཅས་ཐབ་ཚང་ནང་གི་མེ་ཐབ་ཡར་སྣོག་མར་སྣོག་བྱས་ཏེ་སྐད་ཅིག་ལ་
ཐལ་བ་འཚུབ་ཏུ་བཅུག་པ་ཡིན། བློ་ཡུལ་ལས་འདས་པ་ཞིག་ལ། བྱ་སྤྱོད་དེས་དངོས་གནས་
ཁོའི་རྣམ་རིག་ཚུར་བཀུག་བྱུང་། ཁོས་མྱུར་དུ་སྒོ་ཕྱེ་ནས་བཤད་རྒྱུར།
“ནེ་ལི། འདིར་ཤོག་དང་། ཞོགས་པར་སླེབས་པ་རེད་དམ། ཁྱོད་ཀྱིས་པྲ་སྒྲོན་ཁྱེར་
ནས་ནང་ལ་ཤོག” “དུས་ཚོད་བཞི་པའི་ཅོང་སྒྲ་གྲགས་བྱུང་།” ངས་ལན་བཏབ་དོན།
“ངས་ཁྱོད་ལ་ཐོག་ཁང་དུ་ཡང་པྲ་སྒྲོན་ཞིག་བསྐྱལ་དགོས་སམ། ཁྱོད་རང་གིས་མེ་ཐབ་
ཀྱི་སྟེང་ནས་རྐང་གཅིག་བསྒྲོན་ཏེ་ཁྱེར་ཡང་ཆོག"
“མི་དགོས། ང་ཐོག་ཁང་དུ་མི་འགྲོ།” ཁོས་བཤད་རྒྱུར། “ནང་ལ་ཤོག ང་ལ་མེ་ཁ་
གསོས་དང་། ཁང་པའི་ནང་ལ་ཡང་གཙང་སྦྲ་ཞིག་ཀྱང་བྱོས།”
“ངས་རྡོ་སོལ་ལེབ་མོ་འདི་ངར་ནས་དམར་པོར་བསྒྱུར་རྗེས་ད་གཟོད་མེ་ཁ་གསོ་
ཐུབ།” ངས་དེ་ལྟར་བཤད་རྗེས་རྐུབ་སྟེགས་ཤིག་དང་རླུང་རྐྱལ་ཞིག་ཁྱེར་ནས་སོང་།
ཁོ་ནི་མུ་མཐུད་དུ་དེ་གར་ཕར་འགྲོ་ཚུར་ཡོང་བྱེད་ཅིང་། རྣམ་འགྱུར་ལ་བལྟས་ན་
ཕལ་ཆེར་དབང་རྩ་འཁྲུག་ཡོད་པ་དང་འདྲ། རྒྱུན་ཆད་མེད་པར་ཡང་དང་བསྐྱར་དུ་
དབུགས་རིང་ནར་ནར་དུ་འབྱིན་པར་བྱེད།
“ནམ་གསལ་རྗེས། ངས་མི་ཞིག་ཁྲིམས་རྩོད་པ་ཀེ་ལིན་འབོད་དུ་མངགས་དགོས།”
ཁོས་བཤད་རྒྱུར། “ངས་ཁོ་ལ་ཁྲིམས་ལུགས་སྐོར་གྱི་གནད་དོན་འགའ་རེ་འདྲི་དགོས།
ངས་ད་དུང་རིག་པ་གསལ་ཞིང་བློ་རྣལ་ལ་ཕབ་ནས་དོན་དག་སྒྲུབ་ཐུབ་དུས་འདི་དང་བསྟུན་
ནས་དེ་ལྟར་བྱེད་དགོས། ངས་ད་དུང་ཁ་ཆེམས་ཡི་གེ་བྲིས་མེད། ཤུལ་བཞག་རྒྱུ་
ནོར་རྣམས་བཀོད་སྒྲིག་ལེགས་པོ་བྱེད་པར་དཀའ་ཁག་འདུག ངས་རང་གི་རྒྱུ་ནོར་ཚང་
མ་འཇིག་རྟེན་འདི་ནས་རྨེག་མེད་དུ་བརླགས་ཐུབ་ན་ཅི་མ་རུང་།"
“ཁྱོད་ཀྱིས་དེ་ལྟར་བཤད་མི་རུང་། སྐུ་ཞབས་ཧེ་ཟི་ཁི་ལེ་ཧྥུ།” ངས་བར་ལ་བཙངས་
ཏེ་བཤད་དོན། “ཁ་ཆེམས་ཡི་གེའི་དོན་དག་དེ་རེ་ཞིག་ལོགས་སུ་ཞོག་དང་། ཁྱོད་ཀྱིས་
རྒྱུ་འབྲས་མེད་པའི་བྱ་བ་མང་པོ་ཞིག་བསྒྲུབས་མྱོང་། དེ་བས་སྡིག་ཉེས་འགྱོད་བཤགས་
བྱེད་དགོས་པ་རེད། རྗེས་ནས་ཅིས་ཀྱང་འགྱོད་བཤགས་བྱེད་དགོས། ངས་ཁྱོད་ཀྱི་དབང་
རྩ་འཁྲུག་འགྲོ་བ་ཡིད་ལ་འཁོར་མ་མྱོང་། ད་ལྟ་ཁྱོད་ལ་ལྟོས་དང་། དབང་རྩ་འཁྲུག་པ་ཧ་
ཅང་ཚབས་ཆེན་རེད། ཡིན་ནའང་དེ་ནི་རང་སྡུག་རང་མྱོང་བྱས་པ་རེད། འདས་པའི་ཉིན་
གསུམ་རིང་ཁྱོད་ཀྱིས་འཚོ་བ་ཇི་ལྟར་བསྐྱལ་བ་ཡིན་ནམ། གྱད་མི་ཐེ་ཏན(གེ་རི་སིའི་ལྷ་
སྒྲུང་ནང་གི་གྱད་མི)ལྟ་བུའི་སྟོབས་ལྡན་ཞིག་ཡིན་རུང་ལུས་པོས་ག་ལ་ལྕོགས། མ་མཐའ་
ཡང་ཁ་ཟས་རེ་ཟོས་ནས་གཉིད་དགོས་པ་རེད། ཁྱོད་ཀྱིས་མེ་ལོང་ལས་རང་གི་ངོ་གདོང་ལ་
ལྟོས་དང་། ད་ལྟ་ཁ་ཟས་དང་གཉིད་ནི་ཇི་འདྲས་མཁོ་བ་ཤེས་ངེས་རེད། ཁྱོད་ཀྱི་ཟ་འགྲམ་
གཉིས་ཀ་ཁོག་ཏུ་ལྷུང་ཞིང་། མིག་ཟུང་ལ་ཁྲག་མདོག་ཤར་འདུག དེ་ནི་ལྟོགས་ནས་འཆི
ལ་ཉེ་བའི་མི་ཞིག་དང་འདྲ། ཉིན་མཚན་མང་པོར་མ་གཉིད་པས་མིག་ཀྱང་ཞར་ལ་ཉེ།”
“ཁ་ཟས་བཟའ་མི་ཐུབ་ལ་གཉིད་ཡང་མི་ཐུབ་པ་ནི་ངས་བསམ་བཞིན་དུ་བྱས་པ་
མིན།”ཁོས་ལན་བཏབ་དོན།“ངས་ཁྱོད་ལ་གསལ་བོ་བཤད།འདི་ནི་ངས་བསམ་བཞིན་དུ་
རང་གིས་རང་ལ་མནར་གཅོད་གཏོང་བ་མིན། གལ་ཏེ་ང་ལ་རང་དབང་ལྡན་ཚེ་དེ་མ་ཐག་
ཟ་འཐུང་བྱེད་ངེས་ལ། དེ་མ་ཐག་གཉིད་ཀྱང་སྲིད། གལ་ཏེ་མི་ཞིག་ཆུ་ལ་ལྷུང་ནས་འཕག་
འཚག་གང་མང་བརྒྱབ་མཐར། ལག་པ་བསྲིངས་ནས་སྐམ་སར་རེག་ཐུབ་ལ་ཉེ་དུས། ཁྱོད་
ཀྱིས་མི་དེར་ངལ་གསོ་ཏོག་ཙམ་བྱོས་དང་ཟེར་ཐུབ་བམ། ང་ངེས་པར་དུ་སྐམ་སར་སླེབས་རྗེས་
ད་གཟོད་ངལ་གསོ་བྱེད་ཆོག ཆོག་ཐལ། ད་སྐུ་ཞབས་ཀེ་ལིན་གྱི་དོན་དེ་གཡུགས་
ཞོག ཁྱོད་ཀྱིས་ངས་རྒྱུ་འབྲས་ལ་མི་རུང་བའི་ལས་ངན་པ་བསགས་ཡོད་པས་འའགྱོད་
བཤགས་བྱེད་དགོས་ཟེར། ངས་ལས་ངན་པ་ཅི་ཡང་བསགས་མ་མྱོང་། འགྱོད་བཤགས་
བྱེད་དགོས་པའི་དོན་དག་ཅིག་མེད། ང་རང་ཤིན་ཏུ་བདེ་སྐྱིད་ལྡན། འོན་ཀྱང་དེ་འདྲ་
སྐྱིད་པོ་ཞིག་ཀྱང་མ་རེད། ངའི་རྣམ་ཤེས་ཀྱིས་ངའི་ལུས་ཕུང་དམར་གསོད་བཏང་སོང་།
ཡིན་ནའང་རྣམ་ཤེས་རང་གི་འདོད་པ་ཡང་ཡོངས་སུ་ཚིམ་མེད།”
“བདེ་སྐྱིད་ཟེར་རམ། སྦྱིན་བདག” ངས་སྐད་གསང་མཐོན་པོས། “ཇི་འདྲའི་ཡ་
མཚན་པའི་བདེ་སྐྱིད་ཅིག་རེད་ཨང་། གལ་ཏེ་ངས་སྐད་ཆ་ཞིག་བཤད་པས་ཁྱོད་རང་ཁོང་ཁྲོ་
མི་ལངས་པ་ཁག་ཐེག་ཡིན་ན། ངས་ཁ་ཏ་ཚིག་འགའ་བརྗོད་འདོད།དེར་ཉན་ན་ཁྱོད་ལ་བདེ་
སྐྱིད་ཏོག་ཙམ་ཐོབ་ཀྱང་སྲིད།” “ཁ་ཏ་ཅི་ཞིག་ཡིན།” ཁོས་དེ་ལྟར་དྲིས། “ཤོད་དང་།”
“ཁྱོད་ཀྱིས་ཧ་གོ་ངེས་རེད། སྐུ་ཞབས་ཧེ་ཟི་ཁི་ལེ་ཧྥུ།” ངས་བཤད་དོན། “ཁྱོད་རང་
ལོ་ན་བཅུ་གསུམ་ལ་ལོན་པ་ནས་བཟུང་སྒེར་སེམས་ཁོ་ན་བཅངས་ཤིང་ཡེ་ཤུའི་ཆོས་དད་
པ་མ་ཡིན་པའི་བརྟལ་ཞུགས་ཤིག་བསྐྱངས་ནས་ཡོང་བ་རེད། ཧ་ལམ་སྐབས་དེ་ནས་བཟུང་
ཁྱོད་ཀྱིས་དམ་པའི་གསུང་རབ་ཀྱི་དེབ་ཅིག་ལག་ཏུ་ལེན་མྱོང་མེད། དམ་པའི་གསུང་རབ་
ནང་གི་གདམས་པ་ཐམས་ཅད་བརྗེད་ཡོད་ངེས། ད་ལྟ་ཁྱོད་ལ་དམ་པའི་གསུང་རབ་ཀློག་
པའི་དུས་ཚོད་ཡོད་མི་སྲིད། གྲུབ་མཐའ་གང་གི་ཡིན་རུང་ཆོག ང་ཚོས་ཡེ་ཤུའི་ཆོས་རྫི་
ཞིག་གདན་དྲངས་ནས་དམ་པའི་གསུང་རབ་འགྲེལ་བཤད་གནང་དུ་བཅུག་སྟེ། ཁྱོད་
རང་ཡེ་ཤུའི་དགོངས་པ་དང་འགལ་ནས་ལམ་ལོག་ཏུ་ག་ཚོད་ཕྱིན་ཡོད་པ་ཤེས་སུ་འཇུག་
དགོས་འདུག ཁྱོད་ནི་དག་པའི་ཞིང་དུ་འགྲོ་ཐབས་ཡོད་པ་མ་རེད། གལ་ཏེ་མ་ཤི་སྔོན་དུ་
རང་གི་སྡུག་ཉེས་ཐམས་ཅད་ལ་བཤགས་པ་གཙང་མ་བྱས་པ་མིན་ན་འགྲོ་ཐབས་མེད། དེ་
ལྟར་བཤགས་པ་ཕུལ་ན་ཁྱོད་ལ་ཕན་པ་ལས་གནོད་པ་ཅི་ཡོད་དམ།”“ང་ཁྱོད་ལ་འཚིག་པ་
མི་ཟ་བར་མ་ཟད། ད་དུང་བཀའ་དྲིན་ཆེ་ཞུ་འདོད། ནེ་ལི།”
ཁོས་བཤད་རྒྱུར། “རྒྱུ་མཚན་ནི་ཁྱོད་ཀྱིས་ང་ལ་རྗེས་ཕྱོགས་རང་གི་འདས་མཆོད་ཇི་འདྲ་
ཞིག་བསྒྲུབ་དགོས་པར་དྲན་སྐུལ་བྱས་སོང་། གལ་ཏེ་མཚན་མོ་བེམ་པོ་དུར་ཁྲོད་དུ་བསྐྱལ་
བ་ཡིན་ན། ཁྱོད་དང་ཧ་རེ་ཏོན་གཉིས་འཐད་པ་ཡོད་ཚེ་ང་སྐྱེལ་ནས་སོང་ཆོག ཆེས་གནད་
འགག་ཅིག་ཡོད་པ་ནི་ལྷ་ཁང་གི་དཀོན་གཉེར་ལ་ལྟ་རྟོག་བྱས་ཏེ། ཁོ་ལ་དུར་སྒམ་གཉིས་
ཇི་ལྟར་འཇོག་ཚུལ་ངས་སྔོན་ཆད་བཅོལ་གདམས་བྱས་པ་དེ་བརྗེད་མི་རུང་བའི་དྲན་
སྐུལ་བྱེད་དགོས། ཆོས་རྫི་གདན་འདྲེན་བྱེད་མི་དགོས་ལ། ངའི་ཆེད་དུ་ཆོས་ཁ་ཏོན་བྱེད་
པ་སོགས་ཀྱང་མི་དགོས། ངས་ཁྱོད་ལ་བཤད། ང་མགྱོགས་པོར་རང་གི་དག་ཞིང་དུ་སླེབས་
ལ་ཉེ། མི་གཞན་གྱི་དག་ཞིང་ནི་ང་ལ་མཚོན་ན་རིན་ཐང་གང་ཡང་མེད། ངས་རེ་སྨོན་ཏོག་
ཙམ་ཡང་མི་བྱེད།”
“ཁྱོད་ཀྱིས་འདི་ལྟར་ཨུ་ཚུགས་ཀྱིས་ཁ་ཟས་བཅད་དེ་ཤི་བའི་དབང་གིས། ཁོ་ཚོས་
ཁྱོད་ལྷ་ཁང་གི་དུར་ཁྲོད་ནང་དུར་འཇུག་བྱེད་དུ་མ་བཅུག་ཚེ།” ངས་དེ་ལྟར་བཤད་ཅིང་།
ཁོའི་སེམས་སུ་ཐ་ན་སྐྱབས་མགོན་ཡང་བོར་འདུག་པར་ཧ་ལས་དགོས་བྱུང་། “ཁྱོད་རང་
འཐད་པ་ཡིན་ནམ་མིན།"
“ཁོ་ཚོས་དེ་ལྟར་བྱེད་མི་སྲིད།” ཁོས་ལན་བཏབ་དོན། “གལ་ཏེ་ཁོ་ཚོས་ང་དེ་རུ་
དུར་འཇུག་བྱེད་དུ་མ་བཅུག་ན། ཁྱོད་ཀྱིས་ལྐོག་ནས་མི་མངགས་ཏེ་ངའི་བེམ་པོ་དེ་རུ་སྤོར་
དགོས། གལ་ཏེ་ཁྱོད་ཀྱིས་རྗེས་ཕྱོགས་དོན་དེར་ཁ་ཡ་མི་བྱེད་ན། མི་ནི་ཤི་ཚར་ཡང་འཇིག་
རྟེན་འདི་དང་ད་དུང་ཡོངས་སུ་བྲལ་མེད་པའི་དོན་དངོས་དེ་ངས་ཁྱོད་ལ་བདེན་དཔང་
བྱེད་ངེས་ཡིན།”
ཁྱིམ་མི་གཞན་དག་འགྲོ་འོང་བྱེད་པའི་གོམ་སྒྲ་ཐོས་མ་ཐག་ཁོ་མྱུར་དུ་རང་གི་ཁང་
པའི་ནང་དུ་ལོག་པས་ང་ཡང་རེ་ཞིག་ལྷོད་ལ་བབས། ཕྱི་དྲོ་ལོན་དུས། ཅོ་སེ་ཧྥུ་དང་ཧ་རེ་
ཏོན་གཉིས་ཀས་ལས་ཀ་བྱེད་ཀྱིན་འདུག ཁོ་ཡང་བསྐྱར་ཐབ་ཚང་ནང་དུ་སླེབས་བྱུང་།
གདོང་ལ་སྨྱོས་པ་ལྟ་བུའི་རྣམ་འགྱུར་ཞིག་མངོན་འདུག ང་ཁང་པ་དབུས་མའི་ནང་དུ་
བསྡད་ཡོད། ཁོས་རང་ཉིད་ལ་འདུག་གྲོགས་ཤིག་དགོས་ཟེར། ང་འགྲོ་མི་འདོད་པས་ཁོ་ལ་
ཐད་ཀར་དུ་བསམ་ཚུལ་བརྗོད་པ་ཡིན། ང་ནི་ཁོ་མཐོང་ན་སྐྲག་འགྲོ་བའི་ཚོད་དུ་སླེབས་
ཡོད། ཁོས་དེ་འདྲའི་བྱ་སྤྱོད་བློ་ངོར་མི་ཤོང་བ་ཏག་ཏག་སྤེལ་བས། ང་ལ་ཁོར་འདུག་གྲོགས་
བྱེད་པའི་སྙིང་སྟོབས་མི་འདུག་ཅེས་བཤད་པ་ཡིན།
ངས་བལྟས་ན་ཁྱོད་ཀྱི་མིག་ལམ་དུ་ང་རང་གདོན་འདྲེ་ལྟ་བུ་ཞིག་ཏུ་སྣང་ཡོད་
འདུག” ཁོས་དེ་ལྟར་བཤད་ཞོར་ཨུ་ཚུགས་ཀྱིས་དགོད་ཙམ་བྱས་བྱུང་། “ངའི་ལུས་ན་
འཇིགས་སུ་རུང་བའི་ཁྱད་ཆོས་གང་རུང་ཞིག་ཡོད་པས་དུད་ཁྱིམ་ཡག་པོ་ཞིག་ཏུ་སྡོད་མི་
རུང་བ་ཡིན་ཚོད་རེད།” ཁོས་དེ་ལྟར་བཤད་རྗེས་ཁ་ཕར་འཁོར་ནས་ཏག་ཏག་ཁྱིམ་ནང་
ལ་ཡོང་བཞིན་པའི་ཁཱ་སེ་རེན་ལ་ལྟ་བཞིན་ཟུར་ཟ་འདྲེས་མའི་ངག་གིས་བཤད་དོན།
“ཁྱོད་འདིར་ཤོག་དང་། ཆོག་གམ། གཅེས་ཕྲུག་མ། ངས་ཁྱོད་ལ་གནོད་འཚེ་བཟོ་མི
སྲིད། གཏན་ནས་བཟོ་མི་སྲིད། ངས་སྔོན་ཆད་ཁྱོད་ལ་དེ་འདྲ་བྱས་མྱོང་། ང་མི་འདི་གདོན་
འདྲེ་ལས་ཀྱང་ངན་པ་ཞིག་ཏུ་གྱུར་འདུག ཆོག་ཐལ། ང་ལ་ངོ་རྒོལ་བྱེད་ཕོད་པའི་མི་གཅིག་
མ་གཏོགས་མེད། མི་དེས་ང་ལ་འདུག་གྲོགས་བྱེད་རོགས། ཨ་ཙི། མོ་ནི་ཇི་འདྲའི་སྙིང་རྗེ་མེད་
པ་ཞིག་རེད་ཨང་། ཨ་ཙི། དམྱལ་བར་ལྷུང་རྒྱུ་མ། ཤ་ཁྲག་གདོས་བཅོས་ཀྱི་ལུས་ཕུང་ཞིག་
གིས་དེ་འདྲ་བསྲན་ག་ལ་ཐུབ། ཐ་ན་ངས་ཀྱང་བསྲན་དཀའ་མོ་འདུག” ཅེས་སྨྲས།
དེའི་རྗེས་ནས་བཟུང་ཁོས་མི་གཞན་ལ་འདུག་གྲོགས་བྱོས་ཞེས་རེ་བ་མ་བཏོན། ས་
སྲོད་ཀྱི་དུས་སུ་ཁོ་རང་གི་མལ་ཤག་ཏུ་ལོག་སོང་། ཞག་གང་བོར། ནམ་གསལ་རག་བར་
དུ་ངས་ཁོས་ཁང་པའི་ནང་དུ་འཁུན་སྒྲ་འབྱིན་བཞིན་ལྡབ་ལྡིབ་སྨྲ་བ་ཐོས། ཧ་རེ་ཏོན་ཁང་
པའི་ནང་དུ་བལྟ་རུ་འགྲོ་འདོད་མོད། ངས་སྔོན་ལ་ཁོ་སྨན་པ་ཁན་ནེ་ཟི་འབོད་དུ་མངགས་
ཤིང་། ཕྱིར་ལོག་རྗེས་ད་གཟོད་ཁོར་བལྟ་རུ་སོང་ཞེས་བཤད།
རྗེས་ནས་སྨན་པ་སླེབས་བྱུང་། ངས་སྒོ་རྡུང་ཙམ་བྱས་རྗེས་ཕར་དེད་པ་ན། མ་གཞི་
ཁང་པའི་ནང་རོལ་ནས་སྒོ་ཟྭ་བརྒྱབ་འདུག ཧེ་ཟི་ཁི་ལེ་ཧྥུས་ཁང་པའི་ནང་ལོགས་ནས་ང་
ལ “ཕར་དམྱལ་བའི་ནང་ལ་རྒྱུགས། ཁོ་རང་ཅུང་ཟད་ཇེ་བདེར་སོང་ཡོད།སུན་པོ་བཟོ་རུ་མ་
ཡོང” ཞེས་གཤེ་གཤེ་བཏང་བྱུང་བས་སྨན་པ་ཡང་ཕྱིར་ལོག དགོང་མོ་དེར་ཆར་བ་བབས་
སོང་། ཆར་ཆེན་ཟོ་ཁ་ནས་བྱོ་འདྲ་ཞིག་བབས་པ་རེད། ནམ་གསལ་རག་བར་དུ་འབབ་
མཚམས་མ་ཆད། ཞོགས་པར་ངས་གོམས་སྲོལ་ལྟར་གཞིས་ཁང་བསྐོར་ནས་འཆམ་འཆམ་
རེ་བྱས་པ་ཡིན། སྐབས་དེར་ངས་སྦྱིན་བདག་གི་མལ་ཤག་དེའི་སྒེའུ་ཁུང་ཡངས་པོར་ཕྱེ་
ཡོད་པ་མཐོང་། དྲ་སྒོ་ནི་རླུང་གིས་ཕར་གཡོ་ཚུར་གཡོ་བྱེད་ཅིང་། ཆར་ཐིགས་ཐད་ཀར་དུ་
ཁང་པའི་ནང་དུ་ལྷུང་བཞིན་གདའ། ཁོ་ད་དུང་མལ་ཁྲིའི་སྟེང་ན་ཡོད་དམ།ཆར་ཆེན་འདིས་
ཁོ་རློན་པར་བཏང་མེད་དམ། ངས་ཡིད་ལ་དེ་ལྟར་དྲན། ཁོ་ཡར་ལངས་ནས་ཕྱི་ལ་བུད་སོང་
ངམ། གང་ལྟར་ངས་འདི་ནས་སྟོང་འདང་བརྒྱབ་སྟེ་ཚོད་དཔག་བྱེད་པ་ལས་སྙིང་སྟོབས་ཆེར་
བསྐྱེད་ཀྱིས་ཁང་པའི་ནང་ལ་བལྟ་རུ་སོང་ན་བཟང་སྙམ།
ངས་ལྡེ་མིག་གཞན་ཞིག་བཙལ་ཡོང་མཐར་གཞི་ནས་ཁང་པའི་སྒོ་ཕྱེ་ཐུབ་སོང་། ཕར་
བལྟས་མ་ཐག་ཁང་པའི་ནང་དུ་མིའི་གྲིབ་མ་ཙམ་ཡང་མི་འདུག་པས་ང་ཕར་རྒྱུགས་ནས་
ཤིང་སྒམ་རྣམ་པའི་མལ་ཁྲི་དེའི་སྒོ་ཕྱེ་སྟེ་ནང་ལ་བལྟས་པ་ཡིན། མ་གཞི་སྐུ་ཞབས་ཧེ་ཟི་
ཁི་ལེ་ཧྥུ་ནི་དེའི་ནང་གན་རྐྱལ་དུ་ཉལ་འདུག ངེད་གཉིས་ཀྱི་མིག་མདངས་ལྷན་གཅིག་དུ་
འཕྲད། ཁོའི་མིག་མདངས་ནི་དེ་འདྲའི་རྣོ་ཞིང་གདུག་རྩུབ་ཀྱིས་ཁེངས་འདུག་པས་ང་རང་
རེ་ཞིག་ཧད་དུ་བཅུགདེ་མུར་ཁོ་ཡང་དགོད་ཙམ་བྱས་སོང་།
ངས་ཁོ་ཤི་ཚར་འདུག་ཟེར་མི་ཕོད། ཡིན་ནའང་ཁོའི་གདོང་དང་མགྲིན་པ་སོགས་
ཆར་ཆུས་བརླན་འདུག མལ་གདན་གྱི་སྟེང་ནས་ཀྱང་ཆུ་ས་རུ་ཟགས་ཀྱིན་གདའ། ཡིན་
ནའང་ཁོ་ནི་འགུལ་ཙམ་ཡང་མི་བྱེད། དྲ་མའི་དྲ་སྒོ་གཉིས་མཚམས་མེད་པར་ཁྲོག་སྒྲ་དང་
བཅས་གཡོ་འགུལ་བྱེད། སྒེའུ་ཁུང་གི་སྟེགས་བུའི་སྟེང་ལ་བཞག་པའི་ལག་པ་ཡ་གཅིག་
དེའི་སྐྱི་ལྤགས་དབྲལ་ཡོད་མོད། འོན་ཀྱང་རྨ་ཁ་ནས་ཁྲག་བཞུར་རྒྱུ་མི་འདུག ངས་ལག་
པ་བསྲིངས་ནས་རེག་ཙམ་བྱས་རྗེས་སེམས་ཐག་ཆོད་སོང་། ཁོ་ཤི་ཚར་བར་མ་ཟད་ལུས་པོ་
ཡང་རེངས་འདུག
ངས་སྒེའུ་ཁུང་བ།ཏན་རྗེས་ཁོའི་དཔྲལ་བའི་སྟེང་དུ་བཀབ་ཡོད་པའི་རིང་ཞིང་ནག་
མི་པའི་སྐྲ་ལོ་དེ་དག་སོ་མང་གིས་ཤད་ཅིང་མིག་ཟུང་བཙུམ་དུ་འཇུག་རྒྱུར་འབད་པ་བྱས།
གསོན་པོ་དང་འདྲ་ཞིང་འཇིགས་སུ་རུང་ལ། རབ་ཏུ་མྱོས་པའི་མིག་མདངས་དེ་འདྲ་ཞིག་
ངས་ད་ནི་མི་གཞན་སུ་ཞིག་ལ་ཡང་མཐོང་དུ་འཇུག་མི་འདོད།
ཡིན་ནའང་ཁོའི་མིག་ཟུང་དེ་གཏན་ནས་ཟུམ་མ་སོང་ལ། ཧ་ལམ་ངའི་ངལ་བ་འབྲས་
མེད་ཀྱི་ངང་ཚུལ་དེར་ཁྲེལ་དགོད་བྱེད་པ་དང་ཡང་འདྲ། ད་དུང་ཁོའི་ཁ་དེ་ཡང་གཏན་
ནས་མི་ཟུམ་ཞིང་དཀར་ཞིང་རྣོ་བའི་སོ་ཕྲེང་ཕྱི་ལ་བསྟན་ཏེ་འཕྱ་དགོད་བྱེད་པ་དང་འདྲ།
དེ་བས་ང་ནི་རང་དབང་མེད་པར་དངངས་སྐྲག་གིས་གཟིར་ཏེ་སྐད་ཤུགས་ཆེན་པོས་ཅོ་སེ་
ཧྥུ་བོས་པ་ཡིན།
ཅོ་སེ་ཧྥུ་གོམ་སྒྲ་ལྗིད་མོ་ཞིག་དང་མཉམ་དུ་ཐོག་ཁང་དུ་སླེབས་ཤིང་། ཧིན་སྒྲ་ཞིག་
བསྒྲགས་རྗེས་ཁོས་ནི་འདས་པོའི་དོན་དག་དེ་རིགས་ལ་ཁ་ཡ་མི་བྱེད་ཟེར།
“གདོན་འདྲེ་ཡིས་ཁོའི་རྣམ་ཤེས་བཟུང་སོང་བ་རེད།” ཁོས་སྐད་གསང་མཐོན་
པོས། “ད་ནི་གདོན་འདྲེ་ལ་ཁོའི་བེམ་པོ་ཡང་ཁྱེར་དུ་བཅུག ངས་ཁ་ཡ་གཏན་ནས་མི་བྱེད།
ཐན་ལྟས། ཁོའི་རྣམ་འགྱུར་དེར་ལྟོས་དང་། ཇི་འདྲའི་སྡིག་ཅན་ཞིག་རེད། ཤི་ཚར་ན་ཡང་
ད་དུང་ཁ་གདངས་ནས་ཁྲེལ་དགོད་བྱེད།” བཤད་ནས་མཚམས་དེར་ཐོན་དུས། མི་རྒན་
སྡིག་ཅན་དེས་ད་དུང་ཤི་བོར་ལད་ཟློས་སྒོས་མཆེ་གཙིགས་སོ་བགྲད་ཙམ་བྱས་བྱུང་།མ་གཞི་ངས་
ནི་ཁོས་མལ་ཁྲིར་སྐོར་བ་ལན་གསུམ་བརྒྱབ་སྟེ་དགའ་བའི་བྲོ་གར་
འཁྲབ་ངེས་རེད་སྙམ་མོད། འོན་ཀྱང་གློ་བུར་དུ་ཁོའི་སེམས་ཁམས་ལྷོད་ལ་བབས་ཤིང་རྣམ་
འགྱུར་གཟབ་ནན་དུ་གྱུར་པ་དང་། པུས་མོ་གཉིས་སར་བཙུགས་ཤིང་ལག་ཟུང་དགུང་ལ་
ཕྱར་ནས་སྐྱབས་མགོན་ལ་ཐུགས་རྗེ་ཆེ་ཞུ། ད་ནི་ཁྲིམས་མཐུན་གྱི་སྦྱིན་བདག་དང་གནའ་
བོའི་ཁྱིམ་རྒྱུད་ཅིག་གི་ཁེ་དབང་སླར་གསོ་བྱེད་ཐུབ་སོང་ཟེར།
དེ་འདྲའི་འཇིགས་སུ་རུང་བའི་དོན་དག་གིས་ང་རང་ཧ་ལས་ཧོན་འཐོར་དུ་བསྒྱུར་
ཞིང་། ངས་རང་དབང་མེད་པར་སེམས་ཀྱི་སྐྱོ་སྡུག་ནོན་གྱིན་འདས་དོན་ལ་ཕྱིར་དྲན་བྱེད་
དགོས་བྱུང་། ཡིན་ནའང་སྙིང་རྗེ་འོས་པའི་ཧ་རེ་ཏོན་ནི་མ་གཞི་གྱོང་གུད་རག་མཁན་ཆེས་
གཙོ་བོ་དེ་ཡིན་རུང་། ཤི་བོའི་ཆེད་དུ་ངེས་པ་དོན་གྱིས་སེམས་པ་སྐྱོ་མཁན་ཉག་ཅིག་ཡོད་
པ་ཁོ་རང་རེད། ཁོས་མཚན་གང་བོར་བེམ་པོ་སྲུང་ཞིང་མིག་ཆུ་མང་པོ་བཏོན་བྱུང་། ཁོས་
ཤི་བོའི་ལག་པར་འཇུས་ཏེ་མི་གཞན་གྱིས་ལྟ་ཡང་མི་ཕོད་པའི་ཁྲེལ་དགོད་དང་གདུག་རྩུབ་
ཀྱི་ཉམས་དང་ལྡན་པའི་ངོ་གདོང་དེར་འོ་བྱས་བྱུང་། ཁོས་ནི་སེམས་གཏིང་ནས་འདས་པོར
མྱ་ངན་ཞུ་བཞིན་གདའ། གཏིང་ཟབ་པའི་བརྩེ་དུང་དེ་ཉིད་རབ་ཏུ་ཡངས་པའི་ཁོག་རྒྱ་
དང་ལྕགས་ལྟར་སྲ་བའི་གཤིས་རྒྱུད་ཅིག་ལས་བྱུང་བ་ཡིན་ཚོད་རེད། ཅོ་སེ་ཧྥུ་ཡིས་སྦྱིན་
བདག་གི་ཤི་རྐྱེན་ཇི་ལྟར་གསལ་བསྒྲགས་བྱེད་རྒྱུར་འདང་མ་ཕོག་པར་དཀའ་ལས་མྱོང་
གིན་གདའ། ངས་ཀྱང་སྦྱིན་བདག་གིས་ཉིན་བཞི་ལ་ཟ་མ་མ་ཟོས་པའི་དོན་དངོས་དེ་གསང་
རྒྱ་བྱས་པ་ཡིན། མདོར་ན་དེ་ནི་དགོས་མེད་ཀྱི་དཀའ་ཉོག་རེ་མི་འབྱུང་བའི་ཆེད་དུའོ། །
འོན་ཀྱང་ཕྱོགས་གཞན་ཞིག་ནས་བཤད་ན། ངའི་སྣང་ངོར་ཁོས་ནི་བསམ་བཞིན་
དུ་ཁ་ཟས་བཅད་དེ་རང་ཉིད་འཆི་ལམ་དུ་བརྫངས་པ་མ་རེད། ཡིན་རྒྱུ་ནི་ཁོ་ལ་བཤད་མི་
ཤེས་པའི་ནད་ཡ་མཚན་ཞིག་ཕོག་པས་ཁ་ཟས་བཟའ་མ་ཐུབ་པ་ལས། བསམ་བཞིན་དུ་
ཁ་ཟས་བཅད་དེ་ནད་དེ་ཕོག་ཏུ་བཅུག་པ་མ་རེད། ང་ཚོས་ཁོའི་རེ་བ་ནང་བཞིན་བེམ་པོ་
དུར་འཇུག་བྱས་པས་རུ་ཁ་ཁྱིམ་མཚེས་ཚང་མས་ལྐོག་ལབ་དི་རི་རི་བྱས་བྱུང་། ཨེན་ཧྲབ་
དང་ང་། ལྷ་ཁང་གི་དཀོན་གཉེར། ད་དུང་རོ་སྒམ་ཁུར་མཁན་མི་གཞན་དྲུག་བཅས་ཀྱིས་
དུར་འཇུག་བྱས་པ་ཡིན། མི་དྲུག་པོ་དེས་རོ་སྒམ་དུར་སའི་ནང་ལ་བཞག་རྗེས་ཕྱིར་ལོག ང་
ཚོས་ཤུལ་དུ་རོ་སྒམ་གྱི་སྟེང་ལ་ས་བཏབ་པ་ཡིན། ཧ་རེ་ཏོན་གྱིས་མིག་ལ་མཆི་མ་འཁྲུགས་
ཀྱིན་རྩ་སྔོན་མང་པོ་ལག་པས་བཅད་དེ་དུར་སའི་སྟེང་དུ་བཀབ་བྱུང་། མིག་སྔར་དུར་ཁུང་
དེ་ཡང་ཉེ་འཁོར་གྱི་དུར་ས་གཞན་དག་དང་འདྲ་བར་གྲལ་མཉམ་པའི་རྩ་ལྗང་གིས་ཡུག་
གཅིག་ཏུ་གཡོགས་ཡོད། ང་ཚོས་དུར་ཁུང་དེའི་ནང་སྦས་པའི་མི་དེར་ཡང་གཏན་དུ་བདེ་
བ་ཐོབ་པའི་སྨོན་ལམ་འདེབས་ཀྱིན་ཡོད། འོན་ཀྱང་། གལ་ཏེ་ཁྱོད་རང་ཉེ་འཁོར་གྱི་གྲོང་མི་
རྣམས་ལ་འདྲི་རུ་སོང་ན། ཁོ་ཚོས་ལག་པ་དམ་པའི་གསུང་རབ་ཀྱི་ཐོག་ཏུ་བཞག་སྟེ་ཁོ་དུར་
ཁུང་ནས་ཕྱིར་བུད་ཡོད་ཅེས་ཚིག་རྟིང་མནའ་ཡིས་ནོན་ངེས་རེད། ལ་ལས་ལྷ་ཁང་གི་ཉེ་
འཁོར་དང་ཐང་རྒོད་ནས་ཁོ་མཐོང་སོང་ཟེར་བའམ། ཐ་ན་དུད་ཁྱིམ་འདི་ནས་ཀྱང་མཐོང་
མྱོང་ཟེར་ངེས། ཁྱོད་ཀྱིས་དེ་དག་ནི་གཏམ་འཆལ་རང་རེད་ཟེར་སྲིད། ཐོག་མར་ངས་ཀྱང
དེ་ལྟར་བཤད་པ་ཡིན། འོན་ཀྱང་ད་ལྟ་ཐབ་ཚང་དུ་ཁ་ལག་བསྲོ་བཞིན་པའི་རྒན་པོ་དེས་ནི་
ཚིག་ཐག་ཆོད་པོས་སྦྱིན་བདག་འདས་རྗེས། ཆར་བ་འབབ་པའི་མཚན་མོ་རེ་རེར་ཁོས་རང་
གི་མལ་ཁང་ནས་ཕར་བལྟས་ཚེ་ཁོ་གཉིས་མཐོང་ཐུབ་ཟེར་བ་རེད།
ཧ་ལམ་ཟླ་ངོ་གཅིག་གི་སྔོན་ལ། ང་ཡང་དོན་དག་ཡ་མཚན་ཅན་ཞིག་ལ་འཕྲད།
དགོང་མོ་ཞིག་ལ། ང་མགྱོགས་པོར་འཇོལ་མོ་གཞིས་ཀར་ཕྱིན་པ་ཡིན། དེ་ནི་སྨག་ནག་
པའི་མཚན་མོ་ཞིག་རེད། འབྲུག་སྒྲ་གསལ་ལ་མི་གསལ་བ་ཞིག་ཀྱང་གྲག་ཀྱིན་གདའ།
ཏག་ཏག་རི་ཁྱིམ་གྱི་དཀྱོགས་ལམ་ཡོད་ས་དེར་ཐོན་དུས་བུ་ཆུང་ཞིག་མཐོང་བྱུང་། ཁོའི་
སྔུན་ན་ལུག་གཅིག་དང་ར་མ་གཉིས་ཡོད། ཁོ་ངུ་བཞིན་འདུག ངས་ནི་ཁོའི་ལུག་རྣམས་
འདྲོགས་ཏེ་ཁ་ལོ་བསྒྱུར་མ་ཐུབ་པས་ངུས་པ་རེད་སྙམ་བྱུང་།“བྱིས་པ་ཆུང་ཆུང་། ཁྱོད་
ལ་ཅི་ཞིག་བྱུང་སོང་།” ངས་དེ་ལྟར་དྲིས།
“ཧེ་ཟི་ཁི་ལེ་ཧྥུ་དང་བུད་མེད་ཅིག་གན་ན་འདུག རི་འདབས་གན་ན།” ཁོས་ངུ་
སྐད་འབྱིན་ཞོར་བཤད་དོན། “ང་ཕར་འགྲོ་མི་ཕོད།”
ངས་ནི་ཅི་ཡང་མཐོང་མ་བྱུང་མོད། བུ་ཆུང་དང་ཁོའི་ལུག་ཁྱུ་ནི་མདུན་དུ་འགྲོ་མ་
ཕོད་པར་ལུས་འདུག་པས། ངས་ཁོ་ལ་གཤམ་གྱི་ལམ་ཕྲན་དེ་བསྐོར་ནས་སོང་ཞེས་སྐུལ་
བ་ཡིན། ཧ་ལམ་བྱིས་པ་དེ་མཚན་མོ་ཁེར་རྐྱང་ངང་ཐང་རྒོད་འགྲིམ་པར་འཇིགས་སྣང་
སྐྱེ་བའི་ཁར། རང་གི་ཕ་མ་དང་རྩེད་གྲོགས་སོགས་ཀྱི་ངག་ནས་ཐོས་པའི་གཏམ་འཁྱར་
དེ་དག་དྲན་པས་འཁྲུལ་སྣང་ཤར་བ་ཡིན་ཡང་སྲིད། སྤྱིར་གནས་ལུགས་དེ་ལྟར་བཤད་
པ་ཡིན་མོད། འོན་ཀྱང་ད་ལྟ་ང་ཡང་མཚན་མོ་ཕྱི་རོལ་ཏུ་འགྲོ་བར་སྐྲག་དགོས་པའི་ཚོད་
རེད་ལ། རང་ཉིད་གཅིག་པུ་འཁྱག་ཤུར་ཤུར་གྱི་གཞིས་ཀ་ཆེན་པོ་འདིའི་ནང་དུ་ཡང་སྡོད་
འདོད་མི་འདུག ཡིན་ནའང་ཐབས་བཀོད་ཅི་ཞིག་ཡོད། རང་གིས་རང་ལ་ཨུ་ཚུགས་རྒྱག་
རྒྱུ་ལས་མེད། ནམ་ཞིག་ཁོ་ཚོ་རི་ཁྱིམ་འདི་དང་ཁ་བྲལ་ནས་འཇོལ་མོའི་གཞིས་ཀར་སྤར་
ཚེ་ང་ཡང་ཤིན་ཏུ་དགའ་ངེས་ཡིན།
“དེ་ལྟར་བཤད་ན་ཁོ་ཚོ་འཇོལ་མོ་གཞིས་ཀར་སྤོར་རྒྱུ་རེད་དམ།” ངས་དེ་ལྟར་དྲིས།
“རེད་ཡ།” ལྕམ་མོ་དེན་གྱིས་ལན་བཏབ་དོན། “ཁོ་གཉིས་གཉེན་བསྒྲིགས་རྗེས་
སྤར་ངེས་རེད། ད་ལྟ་ཉི་མ་ཡང་གཏན་ཁེལ་བྱས་ཟིན། ལོ་གསར་ཚེས་གཅིག་ཉིན་ཡིན།’
“དེ་ན་འདི་རུ་སྡོད་མཁན་སུ་ཡིན།”
“འོ། ཅོ་སེ་ཧྥུ་ཡིས་གཞིས་ཀ་འདིར་བདག་བྱེད་དགོས། ད་དུང་ཁོ་ལ་འདུག་གྲོགས་
ཕོ་གསར་རེ་གཉིས་ཡོད་ཀྱང་སྲིད། ཁོ་ཚོ་ཐབ་ཚང་དུ་སྡོད་པ་དང་། ཁང་པ་གཞན་ཐམས་
ཅད་ཀྱི་སྒོ་རྒྱག་ངེས་རེད།” “དེ་ལྟར་བྱས་ན་རྣམ་ཤེས་འཁྱམ་པོ་ནང་དུ་ཡོང་འདོད་ཀྱང་
སྟབས་བདེ་བོ་མེད།" ངས་དེ་ལྟར་བསམ་ཚུལ་བརྗོད།“དེ་འདྲ་མིན། སྐུ་ཞབས་ལོ་ཁི་ཝོ་
དི།” ནེ་ལི་ཡིས་མགོ་བོ་འཕྲེད་དུ་གཡུག་གིན་
བཤད་རྒྱུར། “ངས་བསམས་ན་ཤི་བོའི་རྣམ་ཤེས་ལ་ཞི་བ་ཐོབ་ཡོད་ངེས་རེད། ད་དུང་། ཁ་
ལ་གང་བྱུང་གིས་ཤི་བོ་གླེང་ན་ཡང་འོས་འཚམ་ཞིག་མ་རེད།”
བཤད་ནས་མཚམས་དེར་ཐོན་དུས། མེ་ཏོག་ལྡུམ་རའི་ཤིང་ར་དེའི་སྒོ་ཆུང་ཕྱེ་སོང་།
ཕྱི་རོལ་ལ་འཆམ་འཆམ་དུ་ཕེབས་པའི་གཞོན་ནུ་ཕོ་མོ་དེ་གཉིས་ཁྱིམ་ལ་ལོག་པ་རེད།
“ཁོ་གཉིས་གང་ལ་ཡང་མི་སྐྲག་པ་འདྲ།” ངས་སྐད་དམའ་མོས་དེ་ལྟར་བཤད་ཞོར་
སྒེའུ་ཁུང་ནས་ཁོ་གཉིས་ཚུར་ཡོང་བཞིན་པར་བལྟས། ཁོ་གཉིས་མཉམ་དུ་ཡོད་ཚེ་གདོན་
འདྲེ་ས་ཐེན་དང་ཁོའི་བདུད་ཀྱི་དཔུང་ཚོགས་ལ་རྒོལ་ཕོད་པ་འདྲ་ཨང་།
གཞོན་ནུ་ཕོ་མོ་དེ་གཉིས་མཉམ་དུ་ཁང་པའི་ཐེམ་སྐས་སྟེང་འགོས་རྗེས་རེ་ཞིག་
གོམ་མཚམས་བཞག་སྟེ་ཟླ་བར་ཕྱིར་མིག་ལན་གཅིག་འཕངས་སོང་། ཡང་ན་ཟླ་བའི་འོད་
སྣང་གཡར་ནས་ཕན་ཚུན་ལ་ཞིབ་ལྟ་ཞིག་བྱས་སོང་ཟེར་ཡང་ཆོག་པ་འདྲ། ཁོ་གཉིས་ཕྱིར་
སླེབས་མ་ཐག་ང་ནི་རང་དབང་མེད་པར་ཐག་རིང་ལ་མི་གཡོལ་ག་མེད་བྱུང་། ངས་དྲན་
རྟེན་གྱི་ལེགས་སྐྱེས་ཙག་ཙིག་རེ་ལྕམ་མོ་དེན་གྱི་ལག་ཏུ་ཨུ་ཚུགས་ཀྱིས་བརྫངས་པ་ཡིན།
ཐ་ན་མོའི་དང་ལེན་བྱེད་མིན་གྱི་རྣམ་འགྱུར་ལ་ཡང་མ་བལྟས་ཤིང་མ་མཐའི་གུས་ལུགས་
ལ་དོ་སྣང་བྱ་ལོང་མ་བྱུང་། ཁོ་གཉིས་ཀས་ཁང་པའི་སྒོ་མོ་ཕྱེ་བཞིན་པའི་བར་སྐབས་དེར་
ང་ནི་སྔར་ནས་ཕྱི་ལ་བྲོས་ཚར་བ་ཡིན། ཅོ་སེ་ཧྥུ་མ་གཞི་ནས་དོགས་པ་ཟ་བཞིན་པའི་ཁར་
ད་ལྟ་ལྷག་ཏུ་ང་དང་ཁོའི་ལས་གྲོགས་བུད་མེད་དེ་གཉིས་ཀས་ལྐོག་འབྲེལ་གང་རུང་ཞིག་
བྱེད་ཀྱིན་པར་ལྷག་ཏུ་ཡིད་ཆེས་སྐྱེས་ཡོད་པ་འདྲ། འོན་ཀྱང་རླུང་རྟ་རྒྱུགས་པ་ཞིག་ལ།
ཁོའི་མིག་མདུན་དུ་གློ་བུར་ཏིང་སྒྲ་དང་བཅས་ངས་འཕངས་པའི་གསེར་སྒོར་ཞིག་ལྷུང་
ཡོང་བ་ན། ཁོས་ཀྱང་ང་ནི་ཡ་རབས་ཚུལ་ལྡན་གྱི་མི་ཞིག་ཡིན་པ་གཞི་ནས་རྟོགས་
ང་རྐང་ཐང་ངང་འཇོལ་མོའི་གཞིས་ཀར་ལོག་པའི་ལམ་བར་དུ་ལྷ་ཁང་དེ་བརྒྱུད་
ནས་བསྐྱོད་པས་ལམ་ཐག་ཇེ་རིང་དུ་གྱུར། བློ་ཡུལ་ལས་འདས་པ་ཞིག་ལ་ཁ་བྲལ་ནས་
ཟླ་ངོ་བདུན་བརྒྱད་ཅིག་འགོར་བའི་རིང་ལ་ཡང་། ལྷ་ཁང་དེ་སྔར་ལས་མངོན་གསལ་
གྱིས་རྙིང་ཞིང་གོག་པོར་གྱུར་འདུག སྒེའུ་ཁུང་ཁ་ཤས་ཤིག་གི་དྲ་མ་ཆག་ཟིན་པས་ནག་
སྟོང་ངེར་སྣང་ལ། ཁང་པའི་ཡང་སྟེང་གི་རྫ་གཡམ་མང་པོ་འཁྱོག་འདུག་ཅིང་བར་དང་
མཚམས་སུ་ཁང་ཀླད་ཕྱིར་འབུར་བ་སོགས་ངོས་མི་སྙོམས་པར་གནས། ཧ་ལམ་སྟོན་ཁའི་
རླུང་བུ་ཐེངས་གཅིག་གཡུགས་ན་ཡང་ཆ་ཚང་ས་ལ་ལྷུང་འགྲོ་བའི་ཚོད་ཅིག་རེད།
ངས་ཐང་རྒོད་དང་ཐག་ཉེ་སའི་སྒང་འབུར་དེའི་འདབས་རོལ་ཏུ་དུར་བྱང་གསུམ་
བསླངས་ཡོད་པ་མཐོང་བྱུང་། དབུས་ཀྱི་དེ་ནི་ཐལ་མདོག་ཅན་ཞིག་ཡིན་ལ་ཕྱེད་ཀ་ནན་
ཤིང་ཚོམ་བུའི་གསེབ་ཏུ་ཡིབ་འདུག ཨེ་དི་ཀ་ལིན་ཏོན་གྱི་དུར་བྱང་ནི་ལྡུམ་རྩྭ་ཅི་རིགས་
ཀྱིས་བཀབ་ཚར་བས་ཉེ་འཁོར་གྱི་ཁོར་ཡུག་དང་ཆ་མཉམ་པ་ཞིག་རེད་མོད། ཧེ་ཟི་ཁི་ལེ་
ཧྥུ་ཡི་དུར་ས་ཁོ་ན་ད་དུང་རྩི་ཤིང་སོགས་ཀྱིས་ཆེར་མ་གཡོགས་པར་གཅེར་བུའི་ཚུལ་དུ་
ལུས་འདུག
དྲོ་ཞིང་འཇམ་པའི་མཚན་མོ་དེར། ང་རང་དུར་བྱང་དེ་གསུམ་གའི་བར་ནས་ཕར་
འགྲོ་ཚུར་འོང་ཡུད་ཙམ་བྱས་པ་ཡིན་ལ། སྲིན་འབུ་མེ་ཁྱེར་རེ་འགས་བྲག་སྐྱེས་ནན་ཤིང་
ཚོམ་བུའི་གསེབ་ཏུ་གཤོག་རྡེབ་བྱེད་པར་ལྟ་ཞོར་དང་། འཇམ་མཉེན་རྩྭ་ལྗང་ལོ་འདབ་
བསེར་བུས་བསྒུལ་བའི་སྐད་སྒྲར་ཉན་ཞོར། སེམས་སུ་རང་དབང་མེད་པར་འདི་འདྲའི་
ལྷིང་འཇགས་ཀྱི་ས་གཞི་ཡི་ཕང་བར་གཏན་དུ་གཟིམ་ཚར་བའི་མི་དེ་ཚོའི་རྣམ་ཤེས་ནི།
དེ་འདྲའི་ལྷིང་འཇགས་ཤིག་མ་ཡིན་པ་སུ་ཡི་བློ་ངོར་འཆར་སྲིད་དམ་ཨང་སྙམ་བྱུང་ངོ་།། 